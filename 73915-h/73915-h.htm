<!DOCTYPE html PUBLIC "-//W3C//DTD XHTML 1.0 Strict//EN"
"http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="fy" lang="fy">
<head>
<meta http-equiv="Content-Type" content="text/html;charset=utf-8" />
<meta http-equiv="Content-Style-Type" content="text/css" />
<title>The Project Gutenberg eBook of Twiljocht-teltsjes, by Simke Kloosterman</title>
<link rel="coverpage" href="images/cover.jpg" />
<style type="text/css">

body { margin-left: 20%;
       margin-right: 20%;
       text-align: justify; }

h1, h2, h3, h4, h5 {text-align: center; font-style: normal; font-weight:
normal; line-height: 1.5; margin-top: .5em; margin-bottom: .5em;}

h1 {font-size: 300%;
    margin-top: 0.6em;
    margin-bottom: 0.6em;
    letter-spacing: 0.12em;
    word-spacing: 0.2em;
    text-indent: 0em;}
h2 {font-size: 150%; margin-top: 2em; margin-bottom: 1em;}
h3 {font-size: 130%; margin-top: 1em;}
h4 {font-size: 120%; margin-top: 8em;}
h5 {font-size: 110%;}

.no-break {page-break-before: avoid;}

div.chapter {page-break-before: always; margin-top: 4em;}

hr {width: 80%; margin-top: 2em; margin-bottom: 2em;}

p {text-indent: 1em;
   margin-top: 0.25em;
   margin-bottom: 0.25em; }

p.poem {text-indent: 0%;
        margin-left: 10%;
        margin-top: 1em;
        margin-bottom: 1em; }

div.fig { display:block;
          margin:0 auto;
          text-align:center;
          margin-top: 1em;
          margin-bottom: 1em;}

p.caption {font-weight: bold;
           text-align: center; }

a:link {color:blue; text-decoration:none}
a:visited {color:blue; text-decoration:none}
a:hover {color:red}

</style>

</head>

<body>
<div style='text-align:center'>*** START OF THE PROJECT GUTENBERG EBOOK 73915 ***</div>

<h1>TWILJOCHT-TELTSJES</h1>

<h3>MEARKES</h3>

<h2 class="no-break">fen S. KLOOSTERMAN.</h2>


<div class="fig" style="width:5%;">
<img src="images/img11.jpg" style="width:100%;" alt="" />
</div>

<h4>BROERREN HOITSEMA — GRINS<br/>
1928</h4>

<hr />

<h2>YNHÂLD.</h2>

<table summary="" style="">

<tr>
<td> <a href="#chap01">1. It mearke fen de trije einepijltsjes</a></td>
</tr>

<tr>
<td> <a href="#chap02">2. Jenneput</a></td>
</tr>

<tr>
<td> <a href="#chap03">3. It Prinske Amare</a></td>
</tr>

<tr>
<td> <a href="#chap04">4. De loksreis fen ’e elfkes</a></td>
</tr>

<tr>
<td> <a href="#chap05">5. It snoade jonkje</a></td>
</tr>

<tr>
<td> <a href="#chap06">6. Pipenutsje syn wûndere reis</a></td>
</tr>

<tr>
<td> <a href="#chap07">7. De skylpodde</a></td>
</tr>

<tr>
<td> <a href="#chap08">8. De Prinsesse mei ’t gouden parresoltsje</a></td>
</tr>

<tr>
<td> <a href="#chap09">9. De iensume beam</a></td>
</tr>

</table>

<div class="chapter">

<h2><a name="chap01"></a>IT MEARKE FEN DE TRIJE EINEPYLTSJES.</h2>

<p>
Der wierne ris trije einepyltsjes, dy swommen mei inoar yn ien greate
poel, alle trije krekt en allike great en alle trije hiene hja sidene
manteltsjes om fen fearkes. Jouns den naem in moai bûnt ropeintsje se
ûnder de wjukken en gyng mei hjar yn ’e wal sitten ûnder de wylgenbeam
en moarnsier, as de hearlike sinne opgyng yn ’t Easten, den kipen de
lytse kopkes al wer ta memme plûm út. Hja wierne alle trije krekt en
allyk fen komôf en klean en ienselde greate poel wie hjar wrâld en
ûnder ien en diselde memmewjuk hiene hja hjar thús.
</p>

<p>
Hja waerden greater en de âldste krige in krol yn ’e nekke. Hy woe der op út,
de wrâld fen ’e poel wie him fierst to lyts, der bistie noch in greatere, dy-t
hy net koe en dochs sjen woe. Syn mem siet neist him yn it lange simmergêrs en
rette it him ôf. En syn migen en sibben kamen, éarken lyk as hy, mei wirdige
kroantsjes op ’e kop en moddereinen en bergeinen, in hiel gearset en kwêkjende
hâlden se him it biswierlike fen syn plan foar. Hy skodholle allinne mar en op
in moaije simmermoarn do fleach hy foart en waerde wei yn ’t kleare blau fen de
loft as in nietich wyt stipke, it herte fol plannen, droegen op ’e wjukken fen
langstme.
</p>

<p>
It lytse ropeintsje hâldde nou noch mar twa berntsjes mear oer. Dy waerden ek
great en like moai as mem alear west hie; it iene wie in éarke mei in brún
fewielen buiske oan en ’t oare wie nei de mem útskaeid, och sa ’n ljeaf lyts
ropeintsje wie it. En jouns krûpen hja mei hjar trijen efter it âlde hout op in
skobbe strie forside en der slepten hja den de hiele lange soele simmernacht.
Mar op in duer koe de brune éarke der gjin frede mei ha, det ientoanige libben
hinge him de kiel út en yn oerlech mei syn mem frege hy de wiisten fen syn folk
om ried. It waerde der nou in hiele poel fol greaten en lytsen en hy dreau yn
’t foarmidden om en harke dernei, hwet de âldsten en ’e wiisten seine en nei de
ried fen syn mem, hwent der roan hy fier mei. Hy scoe der den ek mar ris op út,
mar earst woe hy wissichheit ha, det hy gjin ongemak hâlde scoe en hy bitocht
him noch wiken lang en do-t hy einliks op reis gyng, wist hy goed it paed en
hofolle as ’t koste en hwer goefrjeonen wennen. Syn mem brocht him oan ’e mar
ta en do bleau hja der de hiele middei op in driûwtille sitten, as hy ek noch
werom komme scoe. Mar hy hie him goed bitocht en noch ris wer bitocht... hy
liet de moedfear net sa gau hingje.
</p>

<p>
De tredde bleau by mem. De wrâld fen ’e poel wie hjar greaternôch; hja hie gjin
langstme nei it ûnbikende en gjin kreft genôch yn ’e wjukken om fierder to
fleanen as hjar foarsaten. Yn dy greate poel, der hja sels lyts west hie,
dreauwne letter ek <i>hjar</i> einepyltsjes om hjar hinne en hja hat noait
fierder west as yn ’t boutúntsje fen ’e boer en op ’e strjitwei, as de ikels
foelen by ’t hjerst.
</p>

<div class="fig" style="width:60%;">
<a href="images/img01.jpg">
<img src="images/img01.jpg" style="width:100%;" alt="ienselde greate poel wie hjar wrâld" /></a>
<p class="caption">ienselde greate poel wie hjar wrâld</p>
</div>

<p>
It ropeintsje, det se ienkear alle trije ûnder hjar wjukjes kûstere hie, waerde
âld en losfearrich en joech hjar nei sitten en iten yn ’e smoute fen ’e
sleatswâl. Mar sims, as der hiele kloften wylde einen foarby fleagen, sloech
hja de wjukjes ek noch wol ris efkes út en bisochte om hjar op to jaen, sa ’s
by âlds. Mar sei! de âlderdom hie hjar wjukken koárt, hja floddere allinne mar
mear in eintsje boppe de groun om en it blau fen ’e loft bleau oneinige fier
boppe hjar! O hwet scoe se oars graech hjar bern yn ’e mjitte fleane wolle, dy-t
om fierrens tein wierne en ring werom komme moasten, hwent it waerde hjerst.
</p>

<p>
Einliks... der droech de Súdwesterstoarm de âldste wer nei hûs ta, oansketten
en bloeddrich kniesd. Hy kaem thús om to stjerren... Hy wiste nou alles, alles
fen ’t libben en ’e wrâld, mar fen al syn hoop en moed en kreft, hwer hy mei
foarttein wie, naem hy neat oars wer mei nei hûs as in hertewoune, dy-t him
de dea dwaen scoe, dy earme fûgel, dy-t heech flein wie en tofolle leauwd hie
oan alles, hwet moai en goed wie yn ’e greate wrâld.
</p>

<p>
En syn âlde mem gyng mei him nei it fierste plakje ta yn ’e reiden en der naem
hja him noch ris wer ûnder ’e wjuk, krekt as ’r in lyts pyltsje wie en sa is hy
stoarn.
</p>

<p>
...Do-t de beanhearre ek oer in greate mar waeide, bigoan de foarsichtige om
hûs to tinken. It wie nou al lange jierren lyn, sont hy syn mem sjoen hie, hy
woe ek noch wol ris oer ’e poel driûwe, der ’t hy berne wie. Hy wie in ryk man
waen yn ’e frjemdte en in wiis man en ’e tûkste jager krige him net ûnder
skot, yn ien wird, hy hie it fier brocht yn ’e wrâld en wie de baes oer in
hiele femylje fen lytsen en greaten. Al wie ’t ek noch sa lang lyn, hy wist it
paed noch wol nei hûs ta en op in goede dei, do fleagen se op, it hiele lytse
fearre folkje. Underweis die hy ek noch hwet hânnel en bistelde as in
foarsichtich man plakken for de weromreis. Hy wie fet waen en eptich en
eigenwiis en do-t se tichte by hûs kamen en hy al de plakjes út syn jonkheit
werom seach, waerde hy der net iens oars fen.
</p>

<p>
De goede dagen dêrre yn ’e frjemdte hiene it ljeaflike oantinken oan syn
âldershûs útwiske.
</p>

<p>
En do-t de hiele smite yn ’e poel delstreake, fielde syn âlde mem det. It die
hjar sear en hja is stil wei-waen yn ’e reiden, hwer hjar âldste bern fen syn
lange reis en syn lijen útrêstte.
</p>

</div><!--end chapter-->

<div class="chapter">

<h2><a name="chap02"></a>JENNEPUT.</h2>

<p>
Der wie ris in âld wyfke en dy hie neat oars as ien lyts geitsje. Sniewyt wie ’t
mei kliene skonkjes en moaije tinne earkes en goedlike eachjes en it hjitte
Jenneput. Ho-t it sa kaem, det it Jenneput hjitte, wit ik net, mar de saek
lei der sa ta.
</p>

<p>
It âld wyfke wenne hielendal allinne op de heide en Jenneput wenne der by hjar
en mocht boartsje, hwer ’t ’r mar woe, mar jouns den kaem ’r oan in grou tsjur
mei in spit fen izer en den moast ’r op it hiemke bliûwe. Hy stie den wol ris
op syn efterste poatsjes en blêdte in skoft earmoedich, mar it âld wyfke liet
him betien en skoatele de doar en gyng op bêd. En Jenneput joech him den ek al
gau del yn ’e smoute fen ’t âld hok en yn ljochtmoanne waer like syn wite
feltsje suver in klobke snie, as ’r sa oprôlle yn in hoekje lei.
</p>

<p>
En moarns, o hwet wie ’r bliid, as de frou der oan kaem mei ’t môlkammerke! Hy
bislikke hjar hânnen en roek oan hjar rôk en skripte krekt sa lang, as ’r de
bûse foun ûnder de skelk en syn timpe brea. En mei syn lytse wite biterkes
pluze ’r it den lekker op en stie sa stil as in mûske. Den kaem it spit út de
groun en ’t tsjur los en Jenneput sprong mei in swaei op it striebultsje
efterhûs en postuerde him der sa mâl, det it âld wyfke glimke der fen. Laeitsje
koe se net mear, det hie it leed hjar forleard.
</p>

<p>
Op in goede dei sei se tsjin Jenneput: „Nou moat ik hjoed de hiele dei foart.
Fêstsette kin ik dy net, dû scoest dy forhingje kinne en yn ’t hok is ek gjin
dwaen fenwegen de waermte. Ik scil dy dos frij rinne litte. Scilst gjin
geitsjekwea útheve en fetsoenlik thúskomme, as ik dy joun rop?”
</p>

<p>
Jenneput nikte earnstich mei syn lyts hierrich kopke. „Ik scil net ûndôgens
wêze,” ûnthjitte ’r mei bliid geblêdt, „en bliûwe by honk.”
</p>

<p>
De frou pakte de geitesyskes yn ’e braskoer en it wjirmkrûd en ’e balsem en ’e
hounebeistal en ’e kamilleblommen, hwent hja wie in krûdesykster fen hjar
affearen en joech hjar ôf yn ’e moaije moarn. De fûgels songene om hjar hinne,
de sinne skynde op hjar âld tipmûtske en yn ’e sleat, hwer hja by lâns roan,
hearde hja it gerissel fen in einemem mei pilen yn ’e rûchte fen ’e ûnderwâl.
En it roek ’r, it roek ’r! alle hearlike geuren fen ’e maitiid op ien stuit!
</p>

<p>
’t Ald wyfke bleau efkes stilstean to sjen, in lyts minskje yn ’t wiid rounom
fen wetter, loft en ierde, alles yn syn aldermoaijste toai. Ticht oan hjar
lâns yn in wiid wetter sylde in skip mei in wyt seil en in flagge yn top en
fierder ôf kamen ’r noch twa oaren oan, ien mei in brún en ien mei in sangen
seil, sa moai as ’t wyfke noch noait sjoen hie. De wyn blies der yn en nou stie
it út yn al syn pracht en der bigoan fen ’e mêst in wimpel to waeijen, in
goudene. lt wyfke seach hjar de eagen hast út de holle en roan sa hird as hja
koe, nei det wide wetter ta. De braskoer wipte op en del en de skoen rekken der
by út...
</p>

<p>
Sa stie hja der by de wâl en seach det keninklike skip foarby farren mei syn
tugaezje fen poarper en goud en syn touwen fen klearebare side... En hja seach
der mar ien man op, in greate, swiere, swarte man oan ’t roer. En fenwegen al
dy hearlikheit rekke hja alhiel oerstjûr en hja wiûwde mei hjar hân nei dy man
oan ’t roer in bliid goe-moarn!
</p>

<p>
En hy wiûwde werom, ta twaris ta, mar syn antlit bleau stoef. En it skip waerde
wei oan ’e ljochte einder en it wyfke joech hjar ôf en prakkeseare hjar hast
staf, hokker reizger det wol wêze koe, dy-t der sa ier yn de moarn op ôfstiek
mei sa ’n pracht.
</p>

<p>
Lang om let—hwent o it wie sa ’n ein! kaem se yn ’e stêd en forkoft de tsyskes
en ’e krûden en laedde do de braskoer fol mei winkelwaren en in pak kjersen en
Jenneput, der koft se in boskje lekkere, swiete woarteltsjes for. En sa
skonke se wer nei hûs, aerdich stadiger as yn ’e hinnereis, hwent hjar âlde
skonken waerden warrich fen ’t ein gean.
</p>

<p>
De sinne wie al ûnder, do kaem se thús. De skelfink fluite yn ’t hôfke, poeke
rekte him út yn ’t finsterbank en kaem bliid miaukjend op hjar ta en streake om
hjar hinne. Mar Jenneput, hwer wie dy? Nearne to sjen en hja koe oars fier sjen,
hwent de neiste bûrljue wennen wol in healûre fen hjar ôf.
</p>

<p>
„Jenneput!” rôp hja binaud. Mar och, hjar âld lûd droech net fier mear. En hja
rôp noch ris om Jenneput en noch ris, mar it moaije wite geitsje seach se op
gjin fjilden noch wegen. Hja dronk in pear swolchjefollen môlke en biet yn it
boltsje, mar hja koe ’t iten der hast net trochkrije. Hja smiet de skoen út en
skoerde de heakken en oezen fen ’t nije jak by twaën en trijen los, it âld jak
oan en de klompen, sa roan se it lân út, om Jenneput to siikjen.
</p>

<p>
Earst nei ’t poeltsje, der boarte ’r faken ef lei ’r op ’e knibbeltsjes by to
drinken. Neat. Do nei de dyk, det wie al sa ’n boartershoekje. Utriden oan alle
kanten fen syn foetsjes, selst de beamwoartels bleat en de tûken keal fretten,
mar gjin Jenneput Op ’t lêst nei ’t spjirreboskje, hwer ’r faek om middei hinne
syn hael socht yn ’t skaed. It waerd der al tsjuster ûnder ’e hege beammen en
foksen en wezelingen seagen hjar al mei greate kralerige útsljipte eagen oan,
krekt as laken hja hjar út, mar gjin Jenneput to bikennen. Do waerde it hjar
krappernôch en hja bigoan to skriemen, dêr lykme allinne yn ’e greate bosk
mei hjar yneine trochroanne foetten.
</p>

<p>
En hja gyng bidrukt werom en gûlende op bêd en sleepte Jenneput syn tsjur en
tou mei yn ’e hûs en roek ’r oan as hwet ljeafs. Krekt as roek se it sêfte wite
lyfke en aeide de hierkes en seach him yn ’e ljeave goede eachjes. Mar Jenneput
sels wie der net mear, by syn âld frou.
</p>

<p>
De oare deis socht se al wer en die neifraech by de bûrljue. Dy makken hjar der
sahwet ôf en hja wie in snoad wyfke, dy-t wol wiste, hwer Abram de moster
weihelle hie en hja tocht hjar eigen. En dy nachts gyng hja net op bêd, krige
al hjar jild út it kammenet, stiek in brogge mei spek yn ’e bûs en in pear
apels for de toarst en ear ’t de dage oer ’e loft gyng, sette se de stap
derûnder nei de fiere, greate stêd ta. Gjinien fen de bûrljue hie hjar sjoen,
dy wierne loai, dy leine noch op ien ear. En sa gyng hja nei de fiere greate
stêd, der it hjoed wykmerkdei wêze scoe en tocht om neat oars as om Jenneput.
</p>

<div class="fig" style="width:60%;">
<a href="images/img02.jpg">
<img src="images/img02.jpg" style="width:100%;" alt="as de frou der oankaem mei ’t môlkammerke!" /></a>
<p class="caption">as de frou der oankaem mei ’t môlkammerke!</p>
</div>

<p>
En Jenneput tocht ek om hjar en gûlde greate geitetrientsjes, hwent hy hie ’t o
sa min en siet yn in lyts fiis hok fol âld izer en fodden en kouwehûden en
kattefellen en alles, hwet mar raer wie. Der wie ek in lilke hoanne en in
protte greate hinnen mei gemiene skerpe poaten en bosken fear der oan en dy
narren en hunen him en de hoanne dy fleach him op ’e rêch en kuijere der op om.
En de hinnen formakken hjar en gnysken en keakelen. Der wierne ek in stik ef
hwet stellene keninen en ien, in moaije Brabander mei lange sloppe earen en
prachtige reade eachjes, hie bigreatsjen mei him en rearde frjeonskiplik mei
syn poatsje oan him lâns en joech him tomûk in bekjefol iten, hwent hy hie al
twa dagen hongerlappe. Syn eachjes stiene flau en syn bekje waerd sa spits as
in mûske sines. O hwet moide it him, det ’r oerhearrich west hie en syn ûnthjit
net hâlden hie oan ’e frou. Hy scoe ’t noait wer dwaen, noait! noait! en hy
skopte fen forlangst nei frij sa fûleindich tsjin ’t sket oan, det alle hinnen
en ’e hoanne en ’e baerch en ’t skiep bigoanen fen binaudens to skreauwen. Dêr
fleach de doar op en de baes bâlte: „Dy-t him de bek net hâldt, strûp ik as in
kat. Foart daedliken!”
</p>

<p>
Do wierne se allegearre ynienen stil, hwent strûpt to wirden, der hie gjinien in
bulte sin oan en Jenneput krige in raem fen ’t skiep: „Scilst dy stilhâlde,
jifferssik? Bist hjir ek al neat mear as in ûnnoazele geit.”
</p>

<p>
Jenneput harke raer op: geit. De frou neamde him noait oars as sikje en ljeafke
en nou geit! geit..! Hy woe gjin geit wêze en raemde mei de fine skerpe
hoarntsjes it skiep yn ’e ljiske. De trewinkel kaem oan en it skiep sei neat
mear en foel oerside mei de poaten stiif. Krekt as waerde ’r fen hout ynienen.
Det seach de hoanne en fleach op ’e rêch fen Jenneput en kraeide lûd en skel
fen moart! moart! krekt sa lang, de baes kaem wer en seach de skea. En hy smiet
de hoanne en ’e hinnen hwet foer foar, om se stil to krijen en hy pakte
Jenneput by ’t tou, joech him in skop, det hy fleach bûtedoar op it efterhiem
en dêr siet ’r do in ûre ef fjouwer to stúmjen en to forhongerjen.
</p>

<p>
Einliks der kaem dy smoarch kearel wer oan mei hjit sjipsop en in dweil en hy
waerd ôfrost en ôfspield en ôfdweile en do in moai wyt touwke oan en sa nei
’t merk ta, altyd noch mei ’t lichte liif, lichtfirdich fen honger en hy gûlde
de hiele wei lâns. Och, och, hwet siet ’r yn ’e lytse loege, dy ljeave wite
Jenneput en hy stie to triljen twisken de oare geitsjes, krekt as hie ’r de
koarts yn ’t lyfke.
</p>

<p>
Hy waerde bifield en bitûmke, yn ’t bekje sjoen en nei ’t jaerke field, faker
as ienris, mar de keapers roanen lilk foart, as se de baes op jild fergen en dy
den de priis sei. Einliks kaem der in man en det wie sa foartdaedlik mar
klear. Jenneput seach ’t oan dy twa hjar eagen, hja spilen ûnder ien hoed,
heulden mei inoar yn ’t gemiene. En Jenneput wie sa goed net, as hy moast
meihippelje mei dy nije baes.
</p>

<p>
Sa kamen hja by de útgong. Der wie in hiele opskoerring. Hwet in mennichte
fen minsken! Hearren en sjen forgyng der yen by en boppe alles út hearde
Jenneput it lûd fen ’e frou: „Ik wol myn rjucht ha, myn rjucht!, myn lytse
Jenneput!” En alle minsken raesden op ’t lêst fen Jenneput en de polysje kaem
der by to pas, om oarder to skaffen. Dy rearde de minsken rjuchts en lofts
oan kant en op ’t lêst bleau ’t âld wyfke allinne yn ’t foarmidden stean en
neist hjar stie in greate stoefe man, mar der hie Jenneput gjin kinde oan.
</p>

<p>
„Siz nou ris dúdlik en koart, hwet jy hjir moatte,” sei de man.
</p>

<p>
„Ik moat myn geitsje werom ha. Earder gien ’k hjir net wei. Hy is my
ûntstellen en scil hjoed grif wol forkwânsele wirde. ’t Is in witen ien en
moaijer is der net, mynhear.”
</p>

<p>
„Bê!” rôp Jenneput. Hy krige sa ’n skoer oan ’t tou, det de kiel knypte him
hast ticht en hy hâldde him hastich stil.
</p>

<p>
En de greate stoefe man hjitte alle útgongen fen ’e merke to sluten en hy
hjitte in skriûwer, om alles op to skriûwen. En ’t âld wyfke en ’e greate man
stiene nou togearre lykme allinne yn ’e greate iepene romte. Mar bang wie hja
net.
</p>

<p>
„Al scil ’k ek om rjucht nei de kening sels,” sei se, „ik moat myn geitsje
werom ha.”
</p>

<p>
„Scil de kening dy den rjucht dwaen? Keningen hâlde it ornaris mei de riken,
net?” sei de greate stoefe man en fyngnyske sa ’n bytsje. Der taestte ’r it
wyfke yn in tear steed fen hjar moed. „Us kening is rjucht. Dy scil in earme
net om in heale sint bikrinke,” andere se bitrousum en seach him lyk yn ’e
eagen. Wie det net de man oan ’t roer fen it skip mei it poarperen seil en ’e
sidene touwen?
</p>

<p>
„O hear,” sei se skruten wei, „licht ha jy kinde oan ’e kening.”
</p>

<p>
„Ik bin ’t sels,” sei ’r ienfâldich, „en rjucht scill’ jy ha, frou.”
</p>

<p>
En hy hjitte trije grouwe sterke kearels, om de hiele merk ôf to siikjen nei it
wite geitsje. Ien fen dy kearels krong troch it folk, Jenneput syn kant út en
do-t hy deun neist him wie, sprong Jenneput yn syn binaudens by him op en
jammere mar: „Bê, bê, nim my mei nei myn frou, o man...”
</p>

<p>
En mei ien sprong hie dy sterke man Jenneput syn baes by ’t nekfel en sleepte
him foar de kening. Jenneput hippele him bliid efternei en do-t er by de kening
kaem, foel ’r op syn knibbeltsjes út tankberheit en do mei staesje nei de
frou en roek as fen âlds nei ’t timpke brea.
</p>

<p>
Hja gûlden beide suver fen blydskip en Jenneput roan hjar sûnder tou as in
hountsje efternei, hielendal oan hûs ta.
</p>

<p>
En de dief waerd gisele en de keapman ek, mar Jenneput is noait wer sa fier fen
hûs ôf roan, det se him stelle koene.—
</p>

</div><!--end chapter-->

<div class="chapter">

<h2><a name="chap03"></a>IT PRINSKE AMARE.</h2>

<p>
Der wie ris in kening en dy hie mar ien ienichste soan, in hiel lyts jonkje mei
hantsjes as fyn peslein en hierren sa bloun as goudspoanne tried en eagen sa
blau as in mar op simmermiddei. En hy gyng sa sêft oer de ierde mei syn lytse
foetsjes yn ’e puntige gouden skoentsjes, krekt as gyng der in Sudersigentsje
oer in blombed, as der to bloeijen stiet al det mar bloeije wol. De pauwen
kuieren foar him út en de lamkes roanen him nei, hwersanne as ’r gyng, alle
fûgeltsjes, dy sjonge koene, setten op him ta as se syn gouden hier mar
skimerjen seagen en flodderen bliid boppe syn holle, selst de âlde swarte
mûzekat, dy greate gemiene smycht, stapte him mei in plechtich ynfieren
gesicht efternei, striek de snoarren op, sette de stirt frjeonlik omhegens en
taelde net nei de fûgels om him hinne. Hwer Amare kuiere, wie ’t frede, de
blommen nikten him dach en de wyn gyng bliid-rûzjende mei him oer de beamtoppen
en reaunte fen fiere reizen en frjemde fortelsels. En sa kuiere Amare alle dei
de tunen fen ’t paleis yn ’t roun, allerhânne soarte fen dieren altyd om him
hinne, njuden en wylden, kleurden en effenen, gemienen en earliken, krekt as yn
’t greate minskelibben, elts nei syn aerd, de arke fen Noäch. En omt se
allegear sa mâl mei him wierne, kreauwden se net, al stie ’t sin der sims ek
tige nei, hwent den wisten se wol, den waerden se weiband út dizze oarde en
mochten noait! noait! werom komme en meigean to kuierjen.
</p>

<p>
Optlêst, as ’r ynein wie fen ’t kuierjen en boartsjen yn dy greate, hearlike
tún, den gyng ’r sitten by de goudfiskfiver en stoarre yn it kleare wetter.
Det mocht ’r graech dwaen. Seach ’r der de loft net yn? en de wolkens, dy
wûndere wite skippen, al mar silende en der gjin minske de haven fen wyt? Seach
’r der net de sinne yn blierkjen? En de roazen en de earrebarreblommen yn
bloeijen, dy-t hjar sa fier oer ’e rânne bûgden, krekt as wierne se sels ek al
nijsgjirrich, om hjar eigen moaijens to sjen?
</p>

<p>
Ienkear yn skimerjoun siet hy der wer. Ticht by him wierne se dwaende, om de
feestlampen op to stekken en op greate sulveren standers skalen mei wijrook del
to setten om to barnen ta eare fen de dei, hwent heite jierdei wie ’t hjoed.
Amare hearde it mesyk spyljen en de fluiten en de fioelen, mar hy hie mear
aerdichheit oan ’t oargeltsje fen in nachtegeal yn ’t boskje deun by him. Hy
koe him krekt sjen troch in glopke yn ’e bledden, den nikte it fine kopke him
wer ta en den song ’r wer.
</p>

<p>
En Amare harke ’r nei en syn siel dreau stadich foart nei de oarde twisken
libben en dead, dy-t min sliep neamt en hwer de kristallene paleizen binne fen
Nimmens-Eindom en Faek-Bigeard en ’e hearlike wegen fen Rin-nei-it-Lok en
Nim-dyn-Part. Nei det wûndere lân reisge Amare dy simmerjoune, wylst syn heit
it jierdeifeest joech mei alle gleone lampen op en de geal op syn lyts
oargeltsje spile ta lof fen syn Skepper.
</p>

<p>
En omt ’r altyd biselskippe wie fen allerhânne djiert, reisge der nou ek ien
mei him. En det wie in greate moaije fûgel, kostliker as ’r ea yn syn libben
sjoen hie. Syn hals en syn rêch wierne blijread en syn lyfke en boarstke snikwyt
en de stirt, der lei in sulverglâns op, o noch folle moaijer as de glâns fen
mem hjar keningsmantel en op syn kopke hie hy in sulveren túfke, suver in
kroantsje. En de fûgel wjukkele hwet om him hinne en do fleach ’r op.
</p>

<p>
„Kom nou,” noade ’r frjeonlik.
</p>

<p>
En Amare fleach mei, lytse gazene wjukjes oan syn skouderkes, heech de loft yn,
fier foart....
</p>

<p>
En hja kamen yn in great stil lân. Der wie gjin lûd en gjin wyn, in hearlike
stiltme for earme mishânnele minskeëaren. En ’e sinne skynde der sa prachtich
út in opalene loft en sokke frjemde blommen as ’r der seach, hy taeste en
fielde ’r nei mei syn hantsjes en sjoch! hja wierne net fen sûker ef sa, mar
echte blommen en gjin sabeare guont en hja rûken o! as tûzen mûskeblommen op
ien stuit. En der wie in wiid wetter, der roan in brêge oer mei in bôge fen
griene flonkerstien en op it wetter lei it fol fen reade en wite swânneblommen,
wol fyfteris sa great as by hjar thuses. En de hearlikste geuren kamen op him
ta en hy krige ’r gjin pine yn ’e holle fen lyk as sims wol fen dy wijrook.
</p>

<p>
Hy stie mar to sjen en to sjen en sloech de lytse hantsjes yn inoar. Hwet joech
det in lûd! De swânneblommen bigoanen to forwegen en út elts wipte in elfke
en kaem oer ’e griene brêge op him tarinnen, de beammen bigoanen súntsjes to
waeijen, de colibry’s fleagen by kloftsjes op him ta en in hiele optocht fen
dwergjes kaem út in boskje wei en spyljende wei op him yn. Moaije fluitsjes
hiene se fen goud en sulver en guont hiene der belderkes oan en lytse klokjes
en det gyng mar fen klingerde klinger tra là tra là. Amare sprong fen blydskip
op en del, hwet in boarterkes, hwet in wille!
</p>

<p>
En hy bitaeste alles mei syn teare fingerkes, hwent hy koe ’t hast net leauwe,
as alles wol libben en wier wie. En hy fielde it hertke tikjen fen de
colibry’s, dy-t him sa mar op ’t skouder en ’e earm sitten gyngen en as lytse
fjûrfonkjes yn ’e sinne skitteren en hy dânse mei de elfkes en mocht op ’e
fluitsjes blaze fen de dwergjes, dy-t om him hinne stiene en him op en del
oanseagen en hy iet lekkers út de koerkes, dy-t se foar him delsetten, stikjes
hunich sa great as syn neil en beikes fen tsjien yn ien fingerhoed en hy mocht
blommemôlke drinke út kamperfoeljeblommen.
</p>

<p>
De greate fûgel stie der mar by en dy lake. „Lit it dy mar goed smeitsje,
prinske, yn ’t lân fen ’e fantasij is alles goed.”
</p>

<p>
En do kamen der noch oare muzikanten, seis kikkerts yn griengoudene uniformen
en in greate krobbe fen in tromslagger, o in reus wie ’t! en do dânsen se. En
Amare ek mei fensels, dy spile net swak by,
</p>

<p>
„Kom,” sei de frjemde fûgel op ’t lêst, „nou gien’ wy wer nei hûs. Dû moast
hjir net to lang bliûwe, prinske fen myn hert, hwent efter it lân fen fantasije
leit de bosk fen ’e dwylsin. ’k Scoe for gjin jild wolle, detst der ea
tolânne kaemst.”
</p>

<p>
En de wjukjes oan syn skouderkes woanen wer oan en de stille, frjemde wrâld fen
it koart fortoef sonk wer wei yn ’e disige fierte. En Amare waerde wer wekker
by syn goudfiskfiver.
</p>

<div class="fig" style="width:60%;">
<a href="images/img03.jpg">
<img src="images/img03.jpg" style="width:100%;" alt="en de fûgel wjukkele hwet om him hinne" /></a>
<p class="caption">en de fûgel wjukkele hwet om him hinne</p>
</div>

<p>
Hy gyng noch faken mei dy frjemde fûgel nei it lân fen fantasije, mar do-t hy
âlder waerde, hie hy der hast gjin tiid mear for. Hy hinge de hiele dei oer
tsjokke boeken to learen en hie der jouns gjin sin mear oan, om mei dy moaije,
frjemde fûgel òp te fleanen nei frjemde lânnen ta. En do-t hy great waerde,
strûpte it lot him de izeren sylbeage fen moatten en tsjinsin oan. De minsken
neamden it in kroaning. Stadich groeide der om syn dichtersiel in koarste fen
deistich bidriûw en noait dien, de moaije, frjemde fûgel fleach foart út syn
contreinen en Amare waerde in kening en in deagewoan minskebern.
</p>

<p>
Mar hy bleau mâl mei al it djiert, det der mar op ierde omwrimelt. Hy
skafte de jacht ôf en joech de jagers elkmis in stik lân en in kaptaeltsje,
om in affearen to bigjinnen, de loaie finkefangers moasten om oar wirk
siikje en de bern, dy-t dierkes pleagen of nêsten úthellen, bande ’r foargoed
fen alle skoalfeesten. Al lypten se ek noch sa... al skriemden se hjar ek
hast ta wetter, de wet fen de kening, der waerde de hân oan hâlden.
</p>

<p>
Nimmen yn ’e hiele wrâld wiste der fen, hokker moaije dreamen en frjemde reizen
hy wol net yn syn jonkheit dien hie en sims tochte hy yn in stil jounskoft wol
ris: Scoe ’t ek allegearre in dream wêze kind ha en den woe ’r wol, det ’r
noch lyts wie en noch ienris sa dreame mocht, noch ienris....
</p>

<p>
Mar dy-t de goaden marke, dogge se it foargoed. Uterlik en inerlik. It mark
meij forgroeije, alhiel wei wirdt it noait wer....
</p>

<p>
En hja hearden syn winsk.—
</p>

<p>
Do-t kening Amare âld wie en sêd fen it sjoene, it kostlike blau fen syn eagen
mei de dize fen de âlderdom oertein, de hearlikens fen syn smelle wite hânnen
bitoarre ta hwet fel en bonkjes, seach ’r op in skimerjoun noch ris de frjemde
fûgel op him tafleanen.
</p>

<p>
Mei in droef glimke seach ’r it. Och, hy koe net mear fleane, it hantsjefol
stof scoe allinne mar mear sakje kinne yn in grêf.
</p>

<p>
Mar de greate fûgel streake him aloan wei mei de útein fen ’e wjukken by de
sliepen lâns. „Sa binn’ dyn hânnen faken yn ljeafde oer alle dieren gien, sa
hastû earmen en swakken treaste, sa scilstû sels nou ek treaste wirde, Amare,
yn dyn droeve ûren,” sei ’r sêft en hâldde oan mei syn stadich gestryk.
</p>

<p>
En kening Amare syn siel dreau stadich wer foart nei de oarde twisken libben en
dead, dy-t min sliep neamt en de frjemde fûgel biselskippe him wer.
</p>

<p>
Hy hime en suchte... o it spande sa, det syn wjukken wer groeiden, krekt as
waerde hy mei in fine sterke tried fêsthâlden oan ’e ierde, oan syn sibben, oan
syn lân, oan syn âld tún mei de goudfiskfiver.
</p>

<p>
De greate fûgel stie deun neist him. Amare tocht, hy hie noch nea sa moai west.
En mei syn hiele âlde herte ljeave hy him noch krekt like folle as yn syn jonge
jierren, do-t hy noch neat oars wie as Amare, it lytse prinske, det foar it
greate libben stie as foar in tichte doar.
</p>

<p>
De greate fûgel stie deun neist him to sêft forwegen mei de wjuk en wachte...
wachte...
</p>

<p>
Hy wachte lang... En einliks, der krige de âlde kening Amare noch ris wer de
kreft om him to forheffen boppe de ierde. De wjukken wierne nou sterker en
droegen him lang en fier.
</p>

<p>
En in tinne sidene tried wyndere him efternei.
</p>

<p>
Dy waerde al tinder en tinder, einliks as in spinrêchje waerde se efter him
oan, efter ’e âlde kening Amare en ’e greate, frjemde fûgel.
</p>

<p>
Der út de dize wei kaem mei in priel as de moarntiid selme it frjemde lân wer
opsetten. It tynde! o it tynde stadich yn hearlikheit!
</p>

<p>
Hielendal yn ’e blydskip fen det sjen forsonken, roerden de âlde foetten fen
kening Amare wer groun.
</p>

<p>
„Knap troch!” sei in frjemd lûd fen ’e griene brêge oer de fiver fol reade en
wite swânneblommen.
</p>

<p>
En de tried, dy-t mar mear in spinrêch wie, is britsen.
</p>

</div><!--end chapter-->

<div class="chapter">

<h2><a name="chap04"></a>DE LOKSREIS FEN ’E ELFKES.</h2>

<p>
Sjogge jimm’ jouns wol ris, ho moai de mar glinsterje kin, krekt eft er fen
sulver is? Nou, det is altyd alweroan de wjerskyn fen it sulveren hûs, der
sont âlde tiden al de trije elfkes yn wenje. It stiet op ’e boom fen ’e mar,
hiel, hiel djip ûnder wetter en alle swânneblommen, dy-t der op omdriûwe, binn’
neat oars as loftgatsjes for hjar hûs. Det is net greater as jimm’ foarhús, mar
o! sa moai, min scoe der fen bisouwe! Der binn’ keamers yn fen spegelglês en
flieren fen parlemoer en moaije marblommen driûwe de glêzen foarby en tikje oan
de ruten en wytfiskjes en ielen sile om ’t hûs. Sims forsjit der ek in âlde
grouwe snoek en den dinderje de mûrren. Nou, der dânsje de elfkes mei hjar
trijen yn om en libje der plezierich en wol en ite en drinke fen ’t bêste.
</p>

<p>
Mar op in goede dei, do forfeelden se hjar. Spinne woene se net mear en dânsje
likemin, hja skopten de sidene skoentsjes út en de lipkes hingen wol in tûmbré
op ’t kin. Och, och, hwet wie ’t in tiid!
</p>

<p>
Op ’t lêst sei Fissy Fossy Fo, det de âldste wie en dy-t it bigrutte om hjar
sisterkes, dy-t al sa meager waerden as swevelstokjes: „Scill’ wy ris op reis?
Trijersum by dei nei de greate ierde ta? Tynke Tanke hat der noch noait west en
dû Moeleintsje ek net. Den kinn’ wy ek ris om ’t lok siikje en oare moaije
dingen.”
</p>

<p>
„Hea ja,” sei Tynke Tanke, „ik woe de sinne ek wol ris opgean sjen.” En de oare
sei: „En ik ris minskelaeitsjen hearre. Scil ’t net wêze as ’t wynmesyk yn
’e reiden?”
</p>

<p>
„En de wrâld ris om middei sjen.” Det wie lytse Moeleintsje en hja skodde hjar
sidene rokjes út, det de goudene stjerkes stouden der ôf, sa ’n sin hie se der
oan om foart en den op ljochtskyndei! Oars reizgen en bisiten hja altyd by
nacht en den dânsen hja yn ljochtmoanne waer op ’e greiden.
</p>

<p>
Nou, den moast it mar wêze. Fissy Fossy Fo makke in weintsje fen in gledde
roazereade núnder en bilei dy fenbinnen alhielendal mei boomwolle, dy-t sa
lekker roek as de finjelieren út Beppe tún.
</p>

<p>
„To,” sei se tsjin lytse Moeleintsje, „en meitsje dû nou ris hânsum nije
kleedtsjes for ús tsjin de kjeld. ’t Sil wol wer kâld wêze op dy ierde, lyk as
nachts.”
</p>

<p>
En lytse Moeleintsje krige in skjirke en ’t gouden fluitsje en gyng de lange
gong troch nei de poarte ta, der de minskewrâld as in hege berch efter stiet.
Der fluite se de poartwachter, in greate ielreager en dy fleach de wrâld yn en
kaem werom mei appelblossomside for jurkjes en fine kant for mûtskes en hiele
lytse goudlearene skoentsjes en in linebeamsblêd for elkmis as parresoltsje. En
de hiele gânske dei siet hja to naeijen en de joune let diene hja de jurkjes
oan en ’e skoentsjes en setten de nije mûtskes op en sieten foar ’t greate
finster nei ’t Easten út to sjen, as it gouden sinneskip der ek hast oansilen
kaem op ’e wolkeweagen. En do-t einliks de dage oer de loft gyng, loeken Fissy
Fossy Fo en Tynke Tanke en lytse Moeleintsje it weintsje nei de útdoar ta, dy-t
sa biskûle is yn de reiden, det nin minskeëagen kinn’ him fine. Allinne de
ielreager wit derfen en de oare elfkes. En Fissy Fossy Fo fluite op ’t fluitsje
en der kamen ynienen trije flinters oanfleanen, twa gielen en ien reabûnten, in
skoenmakkerke. Det waerden hjar hynsderkes en dy fleagen sa froalik mei ’t
roazereade weintsje en de trije elfkes troch de loft oer ’e lânnen en huzen,
oer beammen en sleatten, sa fluch en sa sêft, det min scoe sizze, der kaem in
wynpûstje oan.
</p>

<p>
Och, hja wierne sa lyts, dy trije elfkes en yn ’e wrâld om hjar hinne wie alles
sa great! En do-t yn it Easten dy hearlike goudene sinne al greater en greater
waerde, gyngen hja hiel stil yn ’t skaed fen in greate bûterblom sitten, der de
flinters hjar hinnesweefd hiene en seagen al mar oan nei det goudene ljocht,
wylt hjar hertke trille fen blydskip. Mar hjar eachjes koene op den duer det
goudene ljocht net feneare en it dûrre al net sa bare lang, do joech de âldste
hjar op in paed en socht krûden for de beide oaren, dy-t alhielendal weikroepen
yn ’t skaed fen ’e reiden, hwent o dy sinne wie to fel for hjar en to moai en
to great! Dy wie net makke for lytse elfke-eachjes!
</p>

<p>
Einliks kaem de âldste by in wiis wyfke tolânne en dy joech hjar salve, der de
dauwe oer gien wie en in fleskefol sniewetter fen Maertesnie en det hat se wer
aerdich op ’e kluten holpen, mar it spande oars danich. En do joegen se hjar
wer op in paed, it lytse weintsje mei de trije elfkes en de trije flinterkes.
</p>

<p>
„Hark!” sei lytse Moeleintsje, „sjonge hja der net? Der wol ’k ris hinne,” en
hja loek oan in siden triedtsje en de flinterkes fleagen stadichwei nei de
groun.
</p>

<p>
Der stiene trije boikes yn ’e smoute fen in dyk en fluiten op fluitsjes fen
koetsehout. Trije famkes stiene derby to koarkjebreidzjen en songen allerhânne
aerdige wyskes fen ’e skoalle en den boarten hja wer en wierne oan ’t
pypforsydzjen om ’e dyksbeammen en hja laken sa ljeaf en gol, det Fissy Fossy
Fo sei: „Hjir scill’ wy mar hwet rêste. Licht meije wy strak ansens wol
meiboartsje.” En hja spanden de flinterkes út en gyngen yn ’t gêrs sitten en
seagen om hjar hinne nei al ’t nijs fen ’e greate wrâld, de moaije blommen dy-t
wiid-iepen stiene to bloeijen, it heldere blau fen ’e loft, der it steatlike
gouden sinneskip troch sylde nei it Westen ta en tichteby hjar in kampke
koalsied, det al bleekgiel skimere fen tinende blomknopkes.
</p>

<p>
Fissy Fossy Fo en lytse Moeleintsje praetten as alken, mar Tynke Tanke die ’t
swijen derta. Dy seach mar... o dy hearlike ierde! Hwet wierne de minsken
lokkich, dy-t dit alles alle dagen sjen mochten, en de wiksel fen ’e
jiergetiden, dy-t der oanrôljen kamen en fordwounen as de weagen om hjar
marre-hûs! En hiel tomûk fielde se, ef se hjar loksdoazke noch wol hie, en
helle it do hiel stil efkes út de bûse. It wie hwet wûnderliks, det loksdoazke,
ien greate griene smaragdstien wie it en der kralen allegear lytse daudripkes
op. Der hearde it lok yn en alle elfkes krigen him mar ienkear mei yn ’t libben
en moasten him yn ’e nacht fen Sinte Jan wer ynleverje by de elfekening. Dy-t
den it lok deryn hie, mocht in minske wirde en syn hiele libben lang op ierde
forkeare, op dy moaije ierde! Ef dy elfkes ek sochten!
</p>

<p>
En do-t dy bern sa ljeaf boarten, tocht Tynke Tanke mimerjende wei: „scoe hjir
it lok ek wêze kinne? Licht is ’t de bernelaeits,” en sûnder det immen der hwet
fen bispeurde, biflapte se ynienen it heldere lûd fen in laeits twisken hjar
lytse hantsjes en sjoch! it waerde in peareltsje en det skittere yn al de sêfte
kleuren fen ’e reinbôge. Do gyng it smaragden doazke fensels op, hwent it lok
ken gjin slotfêsten en tichte doarren. O! hwet wierne se bliid! Lytse
Moeleintsje fleach oerein en dânse yn ’t gêrs om, det it in lust wie. Mar der
ynienen! der krige ien fen ’e jonges hjar yn ’t fesier en hja hellen in great
moardenersnet en fongen de hynsderkes fen ’e elfkes. Dy gûlden al en rôpen, mar
do kamen de jonges hjar efter en de flinterkes stoaren ûnder hânnen. En sa hird
as se rinne koene, roanen de elfkes foart.
</p>

<p>
It weintsje rekke stikken yn in fûrge en de skoentsjes út en lytse Moeleintsje
hjar mûtske bleau hingjen yn in hagebeambosk. En do roanen se op bleate
foetsjes de hiele gare moarn.
</p>

<p>
En do kamen hja by in great wetter. Der stie in man foar to digerjen nei de
oare ich.
</p>

<p>
„Dy ken ik wol,” sei Fissy Fossy Fo. „Dy jimmet yt wol ris by ús kening. Det is
in dichter.”
</p>

<p>
„Kinne jy ús ek helpe?” frege se de greate man. „Us hynsderkes binn’ stoarn en
wy moatte perfoarst fierder to loksiikjen,” en alle trije kroepen se him tige
ticht oan, hwent der gyng skutte út fen dy man for alles, hwet tear en lyts
wie.
</p>

<p>
„Jawol,” sei ’r, „gean mar mei jimm’ trijen op myn hân sitten.” Tige binaud for
det wide wetter kroepen se inoar noch tichter oan, wylt hy hjar op in
sitselbankje yn in great boat sette en mei in pear riemmen as beammen yn ’t
wetter omsloech, det lilk op him waerde en raer bearde. „Sjesa, jongfolk, hjir
binn’ wy der al,” sei ’r einliks en lei syn hân hiel foarsichtich yn ’t gêrs,
det se der mar net ôffalle scoene en in gongelpaedtsje hiene om yn ’t gêrs to
kommen.
</p>

<p>
„Tankje wol,” sei Fissy Fossy Fo. „Hjir is de fracht,” en hja lei twa stjerkes
fen hjar kleedtsje yn in knokkeldobbe fen syn hân en ynienen foroaren hja yn
stikken goud sa great as bakkerts. Do wie dy dichter bliid, hwent hy wie earm.
</p>

<p>
Der stiene se wer mei hjar trijen. Foar hjar út roan de wei op en op ’e hichte
blonk in moai wyt minskehûs. „Der koe ’t lok wol ris wenje,” tochte Tynke Tanke
en sette swijchsum de stap derûnder derhinne. Fissy Fossy Fo wie drok dwaende
om hjar gouden fluitsje wer foar inoar to krijen, det nys ansens mei dy smoarge
jonges stikken rekke wie en pandere hjar efternei en lytse Moeleintsje kaem mei
’t linebeams blêdden parresoltsje efteroan.
</p>

<div class="fig" style="width:60%;">
<a href="images/img04.jpg">
<img src="images/img04.jpg" style="width:100%;" alt="op ’e hichte blonk in moai wyt minskehûs" /></a>
<p class="caption">op ’e hichte blonk in moai wyt minskehûs</p>
</div>

<p>
Do-t se boppe wierne, seagen se hjar de eagen hast út ’e holle. In hiele wrâld
fen blommen wie ’t der en greate pauwen stapten der om en yn hege fonteinen
brûze en spuite it marswetter mei tûzen drippen fen kristal, noch folle moaijer
as de hûndert dauwelampen, dy-t jouns by hjar oan ’e souder hingen. De hiele
middei strúnden se yn ’t tún om en ieten blomhunich en dronken applekoazesop,
det se mei lytse sûchreidtsjes ôftapen, en tsjin ’e joun makken se lytse
bedtsjes fen roazebledden en der foelen se op yn ’e sliep. Mar yn ’e foarnacht,
do spoarde de man fen ’t hûs noch yn ’t tún om en dy seach hjar lizzen en ear
’t hja hjar forwarre koene, kniep er syn brune fûst ticht en der sieten se.
</p>

<p>
Hy naem hjar mei yn ’e hûs en do moasten se him fen alles fortelle. Hwer se wei
kamen en ho-t se hieten en hwet se scoene en Fissy Fossy Fo moast him to reden
stean. En do se seine, det se op reis wierne to loksiikjen, do lake hy smeulsk
en sei: „Ho komst’ der by, pjut? Binn’ jimm’ ek al net wizer as de minsken? Det
rint op smartlapen út, dy-t in libben lang net wer hjilje. Sels ha ’k ek al
ien,” en hy lei syn hân op ’t boarst, „dy hâld ik yn lust mei jildgeniet en
eare en mei myn spot. En de oerginst fen in oar, det ’s nou myn earm bytsje
lok.”
</p>

<p>
Dy lêste wirden heinde Tynke Tanke op en lei se wer yn hjar smaragden doazke by
de bernelaeits. Min koe ’t net witte, ho ’n nuver plak it lok sims sochte.
</p>

<p>
Op ’t lêst hie dy man syn nocht fen ’e elfkes hjar swietlûdich praet, do
moasten se for him dânsje en do-t hja net fluggernôch woene, ûnderhelle hy in
swypke en sloech hjar nei de holtsjes, hwent djip ynwindich hage hjar bywêzen
syn kâld herte net mear.
</p>

<p>
„Wacht!” sei ’r optlêst, „ik scil jimm’ wol better helpe, jimm’ skabanten,” en
hy helle trije fingerhoedden en dy die hy fol wetter. Do barnde it al hwet op de
neil, lytse Moeleintsje hie ’r al by de earm, mar dy skoerde hjar wer los en
slûpte by de franje fen ’t tafelkleed del en do ta ’t iepen finster út. Fissy
Fossy Fo kuijere him twisken de bienige fingers troch, der ynienen gjin klam
mear yn siet en Tynke Tanke struide earnstich en stil de piper Forjit op syn
keamerdrompel, det er noait wer ’t paed fine scoe nei ’t lân fen forbylding. En
do earst wie dy rike man yn ’t greate hûs wirklik wier earm.
</p>

<p>
En der sieten nou de elfkes yn in frjemd tsjuster tún en gûlden alle trije.
</p>

<p>
Mar Fissy Fossy Fo hjar fluitsje wie wer hiel en hja fluite en do kamen der
hiel stadich seis glimwjirmkes oankrûpen, twa by twa mei in spoennen karke
efter hjar oan. Der gyngen de elfkes do bidrukt yn sitten en hja loeken hjar
nei de stamme fen in âld wylgenmoes ta, der alles ljocht en wille wie en in
great feest fierd waerde. Der dânsen wol tûzen nachtflinters yn lange rigen en
de imerkes sieten yn ’t gêrs en makken mesyk mei fluit en fioele en in greate
swarte holder, dy sloech de tromme. En de elfkes kamen wer hwet op ’t forhael
en lytse Moeleintsje praette as in alk mei in âlde nachtflinter, sa swart as in
roek en sa âld as in minske. Tynke Tanke allinne, dy siet der stil by mei de
hantsjes om ’t smaragden doazke, der de twa peareltsjes lok yn leine.
</p>

<p>
„Jimm’ moatte jimm’ for de minsken wachtsje,” sei de flinter wiis. „Hja binne
wreed en ûndogens. Hja knipe it moaije dea...”
</p>

<p>
„Ja,” sei lytse Moeleintsje, „der ha ’k ûnderfining fen,” en hja wiisde him de
smartlape fen in swypslach yn ’t skimerige ljocht fen it glimhout.
</p>

<p>
„Kom mar mei,” sei er, „der is ried for,” en hja gyngen mei inoar, al de
nachtflinterkes en al de imerkes en al de elfkes nei in lyts húske ta yn ’t
lân. Der wenne in fromminsk sa wiis, as der nimmen wer west hat en hja wosk
lytse Moeleintsje mei hjilwetter en hja joech de elfkes nije skoentsjes om oan
to tsjen en in nij sulveren weintsje om yn to riden en hja koe hjar dy nachts
ek wol bêdzje, sei hja en hja sliepten op bedtsjes fen miedepûske-plom en
krigen tekkentsjes oer fen fjûrreade side.
</p>

<p>
En it waerde wer dei en hja krigen nije moed.
</p>

<p>
En Fissy Fossy Fo rôp trije greate dragers en dy moasten it weintsje do lûke,
mar dy wierne net sa sterk en dy waerden warrich, do-t hja oer in great wetter
scoene. En de jageline briek en it nije weintsje mei de trije elfkes kaem op de
brûzjende weagen tolânne. Hja dûkelen ûnder en rekken wer boppe en hja scoene
hast dea-gien wêze, mar do seach Fissy Fossy Fo in reid en dy hinge moi leech
en der kroepen hja do alle trije by op. En sa klûmmeren hja der de hiele moarn
om en do kaem der in earrebarre oanfleanen en dy seach hjar, wylst er om
kikkerts sochte en naem hjar op syn rêch mei nei de groun ta. En do roanen se
as ljipkes, om wer waerm to wirden.
</p>

<p>
En do-t se hiel fier roan hiene, kamen se by in great bosk en der stiene
beammen yn fen hûnderten jierren âld en dy diene neat oars as skodholjen tsjin
’e wyn dy-t derten út it Suden kaem. En dwers troch dy bosk roan in leane, der
wenne de skimerjoun, dy-t nea de dei kend hat en der stringelen de beamtokken
om inoar hinne as tûzen innige frjeonskippen. Der gyngen de lytse elfkes sitten
to neipraten oer hjar ûnderfinings ûnder in hiele greate poddestoel, dy stie
wiid-waech oer hjar út as in fjûrread sinneskerm.
</p>

<p>
En do-t hja der sa sieten, tynden der yn ’e fierte út ’e skaden fen ’e leane twa
stippen, dy-t yn it ljocht oproanen op hjar ta. It wierne minsken en de elfkes
fielden it, hja hearden by de simmer fen ’e bosk as de sinne by de dei. Hja
waerden al greater en greater der twisken dy âlde beammen... de skimerjoun liet
hjar los en de ljochte dei streake mei syn glâns oer syn brunens en hjar
blondens.
</p>

<p>
En ûnder in hiele âlde linebeam, der bleauwne hja stean, in hiel set... Hy
seach hjar oan en hja him... ien amerij wierne se yn it lân fen lok....
</p>

<p>
Tynke Tanke hie it smaragden doazke op ’e palm fen hjar hân en ynienen sprang
det fensels op mei in sulveren lûd en foel it wûndere ljacht fen dy loaitsen yn
’t grien fen ’e smaragd. En sjoch! it waerde in pearel, syn gelikens as de
elfkes noch noait sjoen hiene!
</p>

<p>
Do fluite Fissy Fossy Fo for ’t lêst en bigroef do hjar fluitsje yn ’t
struwellehout. Der foun it gealtsje it en dy fluitet der nou op. Do-t hja
fluite, gounzen der trije wartebiters mei greate gazen wjukken troch de loft en
seine noartsk: „Jimm’ ha ús roppen. Hwet woll’ jimm’?”
</p>

<p>
„Wy wolle ride en wy ha gjin wein, hwer binne hynsderkes op fjouweren wol
bislein?” sei Fissy Fossy Fo.
</p>

<p>
„Hjir,” gounzen de wartebiters en elkmis naem in elfke op syn rêch en droech
hjar nei de doar fen hjar sulveren hûs ta. Do krige Fissy Fossy Fo hwet twisken
tûmme en finger en striek der mei oer ’e lyfkes fen ’e wartebiters. Der
skitterje hja nou altyd noch sa moai fen as de sinne der op skynt.
</p>

<p>
En de oare nachts, it wie Sinte Jan, joegen de elfkes hjar op in paed nei de
kening ta. Hja sieten nou prinshearlik yn in forgulden draechkoetske en fjouwer
jonge ûlen droegen det en twa foarfleaners fleagen foarút mei liende Sint
Elmusfjûrfonkjes yn lantearntsjes mei kleurde ruten.
</p>

<p>
Do-t se by de kening kamen, siet de dichter der al wer to jimmetiten en de
kening spande krekt mei eigen hân in nije gouden snaer op syn âlde harpe. En dy
joech letter lûd, det, do de dichter al lang wei wie, mienden de minsken, hy
song noch altyd troch. Mar it wie syn siel, do song noch nei yn syn sang. Sá
keninklik bileane de kening him.
</p>

<p>
De foarfleaners kamen del en de ûlen en de elfkes wipten ta ’t koetske út.
</p>

<p>
„Wy ha ús ierdereis dien,” sei Fissy Fossy Fo en bûgde it kopke as in roazeblêd
foar de machtige kening.
</p>

<p>
„En hiel hwet sjoen,” sei lytse Moeleintsje en die forslach. ’t Mûltsje gyng as
in rattelblom.
</p>

<p>
„En habbe jimme it lok foun?” frege de kening einliks en to ’n lêsten.
</p>

<p>
„Ja wy!” rôpen se alle trije tagelyk en Tynke Tanke hâldde him it smaragden
doazke foar.
</p>

<p>
Hy die ’t op. Der leine neat oars yn as trije greate triennen en dy waerden al
lytser en lytser en do wie ’t doazke leech.
</p>

<p>
„Hwet ’s det?” sei de kening stoef. „Hwa hat jimm’ eagen sa bigûchele der op dy
ûndogense ierde?”
</p>

<p>
Noait scil in elfke ien ljeagen oer ’e lippen komme en gûlende-wei fortelden se
de kening it finen fen hjar pearels en ho bliid se der ta west hiene. „Sjoch,”
sei hy, „jimm’ binne by it echte lok lâns gien yn in lyts húske by de rike man
syn wente. Dy earme man hat krekt genôch... gjin bigearte groeit yn syn hert.
Alle dagen wardearret hy syn lok troch flitigens en in goed sin. En syn hert
set er op gjin ding. Sa scil er ek gjin smert ha, as er skiede moat. Det wie de
pearel, dy-t jimm’ ha moasten.”
</p>

<p>
Do gûlden de elfkes en de dichter gûlde mei, hwent hy fielde, hwet der yn hjar
hertkes omgyng. En hy stimde syn nije gouden snaer en hy song de birêsting yn
hjar earme lytse herten en do striek de kening mei syn wize hân hjar oer ’e
eagen en it wrede oantinken oan hjar ierdereis foel fen hjar ôf as ’t stof fen
minskeklean.
</p>

<p>
Noait ha se wer nei de ierde taeld by dei en as hja hjar wer forfele, den komt
de dichter en sjongt nije sangen op syn âlde harpe.
</p>

<p>
En de wyn en ’e weagen harkje mei en it sulveren elfkehûs leit yn
ljochtmoannewaer to blinken, djip op ’e boom fen ’e mar...
</p>

</div><!--end chapter-->

<div class="chapter">

<h2><a name="chap05"></a>IT SNOADE JONKJE.</h2>

<p>
Der wie ris in kening en dy hie ien dochter en trije soannen. It famke telde
noch net mei, hwent dy wie noch lyts, mar de soannen! nuvere bysfeinten wierne
det, rare potsjemakkers! Hokker mâlle fiten as se wol net úthellen, der wie de
ein fen wei. Sims gyng it wol ris hwet oer de hege skoen, mar it folk kniep
ornaris in each ticht, hwent hja wierne ek al wer goederjowsk boppe mjitte en
as ’t der op oan kaem, wierne de fiten wol bryk, mar noait gemien en nimmen hie
der skea fen as de ljue, dy der wiilemoeds ynroanen. Dy-t de weach naem, moast
den ek mar de útslach bilije doare.
</p>

<p>
De winter wie det jier bare lang en alle minsken forfeelden hjar ta de teannen
út. De kening die neat oars as gapjen de hiele dei en de soannen spilen ek net
swak by. Bergen fen boeken leine om hjar hinne, hja taelden der net nei,
lietsjesjongers kamen by de fleet en galmen it hiele paleis by inoar, de kening
treau boomwolle yn ’e earen en liet de doarren op ’t slot dwaen, greate learden
woene him út prachtige nije boeken foarlêze, hja waerden ôfstegere mei in pong
fol jild en in great ridderkrús en makken hânsum, det se wer foartkamen, do-t
se de kening en de prinsen mar seagen. Hwent dy seagen sa prot det en hjar mâl
sin stie spand op ’t springen ta.
</p>

<p>
Do kaem it prinseske op in dei ta de doar yn en wylt se der sa stie en hjar
heit seach en de broerren, allegearre as moalsekken om ’e hird, sei se ynienen:
</p>

<p>
„To heit, jow nou de riedsels ris op fen Nane-moi.”
</p>

<p>
„Hea ja,” sei de kening, „der seistû my hwet, fanke, det hast my út it brein
weiharke. Foartdaedlik scil ’k alle prikken yn ’t wirk stelle en yn nije wike
scil ’t ha.”
</p>

<p>
It prinseske wie wakker op ’t snjit, det se de kening sa ’n goede ried jown hie
en formakke hjar der tige mei, hwa it winne scoe, hwent it rieden scoe frij
wêze for alle folk, heech en leech en de earste priis scoe in sulveren
wikseldaelder wêze, der koe min yn ’t hiele ryk alles mei ynruilje, hwer min
mar sin oan hie en det in wike lang en de twadde priis scoe de moaijste faem
wêze, dy-t der mar to finen wie en dy de kening sels útrisse scoe mei alles,
hwet der mar yn in húshâlding to pas komt.
</p>

<p>
Mar dy-t it net woan en det wie in rare snuver! dy moast in healjier nei de
minen ta en der sûnder deihier arbeidzje det hiele lange skoft for de kening.
It wie in bilechje fen de trije prinsen, mar de kening wie der ek lang net fij
fen. It griisde it prinseske al hwet oan, hwent nou scoene de minsken wol by
mennichten nei de minen moatte, mar it wie ek al wer tige snoad fen heit, hwent
it spande altyd danich, om der folk hinne to krijen en nou gyng it licht wol
hast fensels.
</p>

<p>
Gjin minske forfeelde him nou mear yn dy kening syn ryk, alle minsken wierne sa
wekker as in mûs yn in tsiispakhús sûnder kat. Min hie gjin oar praet mear, de
minsken streamden de oare deis al to foet en op ’t hynsder en yn moaije
weintsjes nei de sted ta, om der dochs mar gau by to wêzen, as de kening syn
riedsels sei.
</p>

<p>
It wie in wike letter, do gyngen de gouden doarren fen ’t paleis op en alle
folk mocht der yn. It like suver in swarte stream, dy-t ta dy gouden doarren
yngjalpe. De kening en de prinsen forknypten hjar fen laeitsjen. De kening
hie de hiele wike al net mear gappe, hy moast fierst tofolle prate en neitinke.
</p>

<p>
En sa siet ’r der op syn gouden troan en do-t optlêst alle minsken, dy-t riede
woene en alle taharkers ta de doarren yn wierne, flapten dy ticht. It wie sa
fier.
</p>

<p>
Min koe wol in spin op in spinrêch rinnen hearre, sa stil wie ’t.
</p>

<p>
En do sei de kening it earste riedsel:
</p>

<p class="poem">
„Trije mânljue roanen om ’t hirdst nei de sted,<br/>
„Hokker wie der earst?”
</p>

<p>
En in ryksbaron, in hiele hege oome, hâldde de wikseldaelder oan in swier
sulveren ket yn ’e hichte. De minsken seagen hjar de eagen hast út de holle.
</p>

<p>
En do kaem der út in syddoar de moaijste faem fen it hiele ryk oankuierjen.
Hja hie in kroan fen goud op ’e holle en in kleed fen side oan en trije mânljue
droegen hjar greate koerren, optaest fol fen kostlikheit, efternei.
</p>

<p>
„O!” seine alle minsken en it wie krekt, as tongere it, mar de frouljue húnden
se en seine: „Is det sa ’n moaijen? Nou ús kening is ek steksjoggerich, it
roait wâl noch kant”. Hja bistoaren it hast fen spyt.
</p>

<p>
„Stiltme!” trommele in man op in greate trom en do kaem der wer hwet oars. Op
’e wei seach min in keppel skoane kij foarby skonkjen, in swart hynsder, in
keppeltsje skiep en in fet baerch, dy-t der oer wraggele as in Krystgoes. Jonge!
jonge! scoe ’t wetter yen net om ’e tosken rinne? seine de ljue. Det allegear
to winnen! En hja waerden suver pûr.
</p>

<p>
Do kaem it lêste en hja seagen allegear nau ta, hwent in hege hear hâldde in
lytse sulveren bos yn ’e hichte, der siet it andert op ’e riedsels yn. En
nimmen oars as de kening sels en Nane-moi út de bosk wisten dy.
</p>

<p>
In dryst jongkearel, in krol swart bosk hier op ’e kop en in greate hirdfeger
ûnder de noas, stiek de finger op en sei lûd en perfoastich wei:
</p>

<p>
„Ik wit it, o kening!” En hy sei it. De kening gnyske efkes fyntsjes. It wie
mis. De jongkearel scoe him omkeare en gau foart, mar fjouwer tsjinders pakten
him by ’t nekfel en sa derút. En sa gyng ’t wol mei tweintich en noch wol mear.
In hiele bulte waerden binaud en slûpten foart, optlêst bleauwne der mar sa ’n
stik twa foar de troane stean, in âld man en in jonkje fen sa ’n jier ef
toalve.
</p>

<p>
„Moast dû ek noch riede?” sei de prinsesse, dy-t it om him bigrutte. Hy hie der
al sa lang stien en dimmen en froed de oaren allegear foargean litten, nou
ansens wie ’t on ef even en as se tocht, det hy nou licht ek wol nei de minen
ta moast, den waerde it hjar nuvere frjemd om ’t hert. Hie se mar witten, ho-t
it andert wie, den scoe se it wol útfikelearje kind ha, om him to helpen, mar
heit hie ’t nimmen forteld.
</p>

<p>
De âld man syn andert roaide ek wer wâl noch kant en stilwei joech hy him nei
de soldaten ta, om syn lot to ûndergean. Do wonk de kening en hy bleau stean.
„Dû bist to âld, om noch by in oar yn tsjinst to kommen. Gien nei hûs en it
húske, derstû oars to hier yn wennest, jow ik dy. Dû bist in tûken boer, mar ta
riedselman doochstû net,” sei de kening.
</p>

<p>
De man foel op ’e knibbels del, sa bliid wie ’r en hy tútte de seame fen de
mantel fen ’e kening. En do makke ’r det ’r foart kaem.
</p>

<p>
It jonkje bleau allinne stean.... foar him de greate kening en al syn hege
steat, om him hinne it folk. Biskieden wachte hy, det de kening hwet sizze
scoe.
</p>

<p>
Dy biseach him op en del. „Dû likest Lyts Tûmke wol,” sei ’r en nikte him
frjeonlik ta.
</p>

<p>
„Net, hwet ik lykje, mar hwet ik bin, makket my,” andere it jonkje sêft.
</p>

<p>
„Wistû it riedsel?” frege de kening. En hy woe wol hûndert goune jaen, as dizze
jonge it rette, sa graech mocht ’r him al lije.
</p>

<p>
„Ik hoopje der eat fen witte to meijen.”
</p>

<p>
„Nou den, harkje,” en de kening sei noch ris wer:
</p>

<p class="poem">
„Trije manljue roanen om ’t hirdst nei de sted,<br/>
„Hokker wie der earst?”
</p>

<p>
„Dy-t de langste skonken hie,” sei it jonkje.
</p>

<p>
„Det is redt!” rôp de kening bliid en it andert kaem út de bos en sjoch! it wie
fen ’t selde.
</p>

<p>
„Wel noch ta, dû bist sa snoad as roet,” prize de kening en hy hinge him sels
de wikseldaelder om ’t meagere halske.
</p>

<p>
De minsken waerden sa oerstjûr, det hja raesden it út fen „libje ús kening yn
macht en hearlikheit!” en fiif tromslaggers kamen der nou by to pas, om oarder
to skaffen en it dûrre wol in ketier, eart elts him stilhâlde.
</p>

<p>
Nou kaem it twadde riedsel en de minsken harken mei saun pear earen. En dit
riedsel wie sa:
</p>

<p class="poem">
Trije skippen farden oer de wide, wide sé,<br/>
Nei in fiere frjemde ré,<br/>
Mar gjin ien dy kaem der oan,<br/>
By it daegjen fen de moarn,<br/>
Hokker is den ’t earste sonken?
</p>

<p>
De hege en wize hearen woene hjar net troch sa ’n jonge oer staek sette litte
en kamen der nou permantich by kloftsjes op ta. Mar ’t gyng wer mis, altyd wer
mis. It like suver wol tsjoenderij. En djip yn hjar hert hopen in patty minsken
en de kening sels ek en de prinsesse, it jonkje scoe it wer winne.
</p>

<p>
Optlêst stie hy der wer allinne foar.... al de oaren hjar foarlân wie wer de
minen en nou wierne der wol sa ’n tritich fen dy ongeloksfûgels.
</p>

<p>
„Is der nou nimmen mear for dit twadde riedsel as dit jonkje?” liet de kening
freegje. Mar nimmen oppeneare him. Dit wie ommers noch folle slimmer as it
earste.
</p>

<p>
„Mochste it ek net riede,” sei de kening greatmoedich, „dû hâldst dochs dyn
earste priis en hoechste net nei de minen. Mar dit is slimmer riedsel. Wêz
dos goed op dyn openst. It scoe my moije, astû it forlieze moast.”
</p>

<p>
„Der is mar ien riedsel yn ’e wrâld, det net to rieden is, oars alles wol,” sei
it jonkje sêft.
</p>

<p>
„Hwet seistû?” frege de kening forheard. „En hokker den?”
</p>

<p>
„It libben sels, o kening,” sei it jonkje. „De berte en de dea... der is nimmen,
dy-t det útlei wirdt en alle dei opnij wirdt dit riedsel ús optreauwn yn ús
libben dwaen en litten.”
</p>

<p>
„Dû praetste wiis, ik bisou der fen.”
</p>

<p>
„Hwet ik siz, is mar sa deagewoan,” sei it jonkje.
</p>

<p>
En do sei de kening noch ris:
</p>

<p class="poem">
Trije skippen farden oer de wide, wide sé,<br/>
Nei in fiere frjemde ré,<br/>
Mar gjin ien, dy kaem der oan,<br/>
By it daegjen fen de moarn,<br/>
Hokker is den ’t earste sonken?
</p>

<p>
En it jonkje andere wis: „Dy-t it earste lek wie.”
</p>

<p>
It wie al wer goed... Nou bleau it folk stil. Ho scoe it komme mei dy moaije
faem en hjar hiele habben en hâlden? Moast min net tinke, det in heechlearde
jongfeint it winne scild hie en nou sa ’n bern?
</p>

<p>
„It is dyn rjucht, nim se mei,” sei de kening.
</p>

<p>
„En ik wol wol graech,” sei de faem en gyng deun neist it jonkje stean.
</p>

<div class="fig" style="width:60%;">
<a href="images/img05.jpg">
<img src="images/img05.jpg" style="width:100%;" alt="„nim se mei,” sei de kening. „En ik wol wol graech,” sei de faem" /></a>
<p class="caption">„nim se mei,” sei de kening. „En ik wol wol graech,” sei de faem</p>
</div>

<p>
„Hwet myn part is fen de keningspriis, wol ik oannimme,” bigoan it jonkje, en
de minsken harken sa, det hja doarsten hast net iens sykhelje, „en det moaije
fé allegearre liket my wol sa skoan ta. Mar in minske syn lot doar ik net yn
myn hânnen nimme. Det is keningsginst. Ik lit jou frij, om to gean, hwer jy
wolle, faem.”
</p>

<p>
Do bûgde dy moaije faem hjar foardel en tútte him op syn swarte gledde
jongeshier. Hy hie der wol net folle mei op, mar min moat yen fetsoen biwarje
kinne en derom bleau hy deastil stean, krekt sa lang, det se him losliet en
foart gyng.
</p>

<p>
Stadich gyng hy nei de kening ta en tanke him tige for de moaije presinten. Mar
hy wie to greatsk, om djip to bûgen en mear fen sokke babbelegûchjes, mar do-t
hy it prinseske foarby kaem om foart to gean, nikte hy efkes. En sjoch! hja
nikte bliid en bizich werom.
</p>

<p>
En sa joech hy him op reis nei hûs ta, de wikseldaelder om ’e hals en de
bisten en it hynsder en ’e fette baerch roanen him fensels efternei. De baerch
krimmeneare sims al hwet, hwent syn skonkjes wierne mar koart, mar dochs kûrrele
hy mei en alle minsken út ’e sted earst op in distânzje der efteroan. Mar do-t
it jounich waerde en kâld, gyngen se werom.
</p>

<p>
Der barnde hjir en der al ris in lampe, do kamen se by it doarp, der hy thús
hearde. Foar in âld húske bleau hy stean, helle de kaei ûnder it reid wei en
die do it skûrdoarke op. Alle fé stapte der wiiswol ta ’n yn, de bisten nei ’t
bûthús ta en it hynsder op ’e stâl en koéske yn ’t waerme strie yn ’t gol.
</p>

<p>
„Hwet scil Mem raer sjen!!” tocht it jonkje en hy gyng mei de wikseldaelder om
’e hals nei de winkel ta, hwer se it greate nijs ek al heard hiene en hy
toaide der fen alles by inoar op ’e toanbank, hwet ’r mar fine koe, iten en
drinken en bistefoer en bargemoal en in waerme wollen skelk for Mem en in
krûdkoeke en trije poun bêste kofjebeanen, folle en net genôch en do koft ’r in
kroade en kroade bliid-wei de hiele santepetryk nei hûs.
</p>

<p>
Mem rekke alhiel út de skroeven, do-t se dit allegearre seach, hja foel hast
fen hjar sels en optlêst bigoan se to gûlen, greatsk op hjar snoade jonge en
syn fortúnlikheit en bang, det se moarn alles weromhelje scoene en it blike
scoe, it hie in forsin west ef hja hie alles dreamd, neat oars as dreamd!
</p>

<p>
En hja fielde ris op de bisten om, kaerde hjar gledde spekrêgen en boarnde se
sels, om mar ris echt to witten, as se wol drinke woene en smiet se foer foar,
ek al derom en it hynsder en ’e koés ek, dy-t fen wylderigens in greate krol yn
’e stirt hie.
</p>

<p>
It wie in wûnder, mar it wie wier. It jonkje koft for de wikseldaelder alle
boeken, dy-t hy nedich hie en helle safolle jild út ’e sted, det hy wol tsjien
jier leare koe, hwent der hie hy mar sin oan. En syn Mem joech hy alle fé
presint en det waerde in hiele boerinne mei in faem en twa feinten.—
</p>

<p>
Lange jieren letter krige hy tynge fen ’e kening, dy-t yn dy twiskentiid in âld
man waen wie, dy woe him yetteris sjen.
</p>

<p>
En do hy der kaem, jong en biskieden yn al syn leardens, gyng syn hert iepen en
krige hy him ljeaf as in soan, hwent syn eigen soannen, der hie hy net folle
wille fen bilibbe. Allinne de prinsesse, det wie syn hertlapke, der wie hy o sa
mâl mei. En hy woe wol... hy woe wol...
</p>

<p>
Mar hy wie in kening en hy sei neat oars, as det ’r freegje liet, det de
prefester hjoed noch ris mei him ite woe oan ’e keningstafel.
</p>

<p>
„De eare om út in goudene panne to iten, seit my neat,” andere de prefester,
„mar de frjeonskip fen myn kening, al scoe ’t in swolchfol wetter wêze, det hy
my bea, set ik heech.” Mar hy tochte om hiel hwet oars, do-t hy det sei.
</p>

<p>
Hy waerde dy joune klaeid yn in koarte broek mei goudene gaspen en sidene
strikken, dy-t him by de kûten del bingelen en in swellestirtjas krige hy oan,
oer en oer mei goud binaeid. En op in readsiden kjessen brocht in keamerhear
him de heechste ridderoarde fen it lân, om op it boarst to spjeldzjen as in
geskink fen ’e kening: hwent macht en wysheit ha altyd greate frjeonen west,
liet hy der by sizze.
</p>

<p>
En hwa siet dy joune neist him? De prinsesse, nou in moai jongfaem en hja hiene
it tige nei ’t sin togearre en de prefester sei sokke deagewoane domme
dingen, det as hja it net witten hie, ho leard as ’r wol net wie, den hie hy
suver wol in gewoan minske wêze kind. En hja winske, hja woe wol altyd by him
wêze en net mear by it krûperige hôffolk mei syn geflaei en gestryk.
</p>

<p>
En de joune let... it wie o sok moai waer... kuieren se togearre yn ’t tún. Sa
’n moaije dei hie it noch noait west, tocht de prinsesse. En hja suchte der
fen.
</p>

<p>
„Suchten binn’ winsken,” sei de prefester hiel sêft, det nimmen oars as de
prinsesse en in bloeijende beam, hwer se ûnder stiene, it hearre koe.
</p>

<p>
„En as det nou sa ris wie?” tante de prinsesse him mei in ljeaf glimke fen hjar
lyts mûltsje.
</p>

<p>
„For elts minske leit wol forfulling ré,” andere hy stadich en tepte ien fen de
moaijste blommen fen de beam en joech him hjar oer. Hja roek der oan en stiek
him do op hjar moaije sidene jûpe, hwer se hjar hertke tikjen fielde.
</p>

<p>
„Sa ’n blom heart tichte by myn hert,” sei se en sloech de eagen foardel. It
wie as in riedsel, mar de prefester wie in tûken ien, det dit riedsel hie hy ek
sa mar klear.
</p>

<p>
Der waerde in brilloft fierd, sa ’s noch noait sa moai en hja libben sechstich
jier lang en lokkich mei inoar.—
</p>

</div><!--end chapter-->

<div class="chapter">

<h2><a name="chap06"></a>PIPENUTSJE SYN WÛNDERE REIS.</h2>

<h3>I.</h3>

<p>
„Dei!” sei de iene ekster tsjin de oare, „moai waer, hwette?”
</p>

<p>
„’k Scoe ’t sizze,” andere dy, „giest noch in eintsje mei om?”
</p>

<p>
En togearre fleagen hja oer Fryslân yn ’t moai sinneskyn waer. De marren leine
der sa stil blau foar, krekt as wierne it spegels, de greiden wierne sa grien en
de beammen sa fleurich, suver as wier ’t noch simmer. En dochs wierne de
toarnbeijen al lang ryp en roek it op de souder fen readwangkje apels.
</p>

<p>
„Sjuch!” sei de iene en skerpe syn eagen op, „dêr is nijploeide greide. Dêr
moatt’ wy de fetste hapkes fen ha.” En hja swaeiden del en hiene der in
keningsmiel fen toerren en krobben en rûpen en ritnaelden, by in kening hie hjar
net mear kostlikheit foarset wirde kind. En do’t se hjar gerak hiene, gyngen se
yn in beam sitten for in knipperke. It fel foel hjar in amerijke oer de eagen.
</p>

<p>
Optlêst waerden se wer wekker en do seagen se in man oankommen, hiel stadich,
ien-twa, ien-twa, en hy hie in greate pûdde foar ’t liif en stadich smiet er
rjuchts en lofts it nije sied fen it jier oer it wachtsjende lân... Ald wier ’r
al, syn wyt lang hier wyndere yn ’e wyn en de tsjokke ieren op syn hânnen leine
der op as touwen. En stadich gyng er fierder, de fûgels foarby, al mar fierder.
De waerme hjerstsinne biskynde him, de blauwe loft wie boppe him en ûnder him
de waerme fetlike groun, de blauglêdde spitten keard nei mem sinne ta as in
lyts helpsikerich bern nei ’t memmeëach...
</p>

<p>
Breed stie it skaed fen ’e sjidder op it lân en der wie oars neat mear as det.
</p>

<p>
De fûgels wierne foartflein.
</p>

<h3>II.</h3>

<p>
Under yn ’e tsjustere gong krigen se rûzje mei inoar. „Ik wie earst,” bromde de
mol, „lit my troch...”
</p>

<p>
„Nou, nou,” sei in spitsmûske en striek him de fâlden en knûken út syn
grysfewielene jas, „hwet in praet hat minhear. Miene jy sims, man, det jy mear
binne as wy ljue? Hwer binn’ jy ek al weikaem? Ut dyselde hoale as wy... há,
há!”
</p>

<p>
„Net mei goedens, den mar mei lilkens,” grânze de mol nou nidich en wrotte om
mâllens. Hy sette syn hiele lea der ûnder en it mûske en in pear krobben en
in gerskrûper, dy’t der ek al as nijsgjirrige kwajonges omhinne stiene, waerden
optild, aeklik om to ûndergean, en wer delsmiten en do de mol brommend mei
staesje foart.
</p>

<p>
It spitsmûske trille op al syn poatsjes. „Hwet seistû der wol fen, sok
opswetsen, sok tramtearjen?”
</p>

<p>
„Hast dy ek biseard?” gnyske de krobbe gekoanstekkerich.
</p>

<p>
„’t Is hjir sa neare nacht... ik kin neat sjen...”
</p>

<p>
„Mar fiele kinst dochs wol, ef bist der sims ek al to dom ta?” sei de krobbe
finnich.
</p>

<p>
„Siz neat werom, ju,” flústere de gerskrûper, „gean mar mei nei uzes, wy krije
fenmiddei bisite, de jiffers Gêrshipperts komme en dy scill’ spylje. Min moat
hwet tiidkoartinge ha yn dizze lange winterjounen. ’t Is nou de trije en
njuggentichste al, ’t scil net sa lang mear dûrje, as de sinnelampe kin ús wer
waermje.”
</p>

<p>
„As min der mar om tinkt, den giet der yen al in waerme ridel fen langstme
troch de lea,” sei it spitsmûske wiis.
</p>

<p>
En de middeis wie der mesyk by de jiffers Gêrshipperts. Hja hiene in gnap waerm
hûs fen gersraeijen en striekes, mei in greate útdoar nei de strjitwei ta,
hwer’t wol net folle fortier wie as hwet mollegewrot en spitsmûskegedraef, mar
dochs altyd better as neat, en de jiffers Hipperts songene, det it hwet die, de
iene in serenade Sinte Jan en de oaren twastimmich de Hymne oan ’e Bakkersoun.
Dêr leine se noch de aldermeaste eare mei yn.
</p>

<p>
Alles, hwet fetsoenlik op foetten stie en net fen wintersliep bifongen wie,
kaem der op ta, selst de polysjepod koe ’t net litte en harkje der nei, sa moai
gyng ’t. It klonk troch alle ûnderierdske kuijerstrjitten fen it hiele stik
lân... Dêr stiene de nije sprútsjes al op to klûmmerjen, de nije rispinge, dy’t
noch tine moast ta raeijen en kerreltsjes, al de freugden en ’t lijen fen it
libben noch ûndergean scoe en der stie ek Pipenútsje syn lyts sprútsje. Hy hie
ek al kerreltsje west, nou wie er krekt boppe it hûs fen de jiffers
Gêrshipperts útdijd ta in sprútsje. En hy hearde it mesyk en it gesjong fen ’e
jiffers en hy soeide op ’e maet hinne en wer en krekt as seach er op in
sulveren triedtsje in lyts elfke op him tarinnen oer de griene bou, dy’t sa
krûderich en maitiidseftich roek yn ’t sinneskyn waer en it waerde him sa wol
to moed, det hy dânse op en del mei de wyn. En de wyn wie dy earste deis Súd...
</p>

<h3>III.</h3>

<p>
„Ik stien hjir op myn post en der komt gjinien út, jimm’ skandalige jongefammen
mei jimm’ gestrún om de útdoar. It is noch gjin simmerwaer... it is noch mar
Maert!” en de polysjepod blaesde him fen lilkens grou op as in
berneblaesfluitsje.
</p>

<p>
„Och to mar...” flaeiken de jiffers Gêrshipperts, dy’t altyd mienden, hja
hiene in fin mear as in bears. „Wy moatte sa nedich nije jurkjes ha, dû
sjuchst, ho skurf as wy rinne en fen ’t winter hastû ek wol ris in fet hapke
hawn út ús spyn.”
</p>

<p>
„Ik wit net mear fen âlde tiden,” sei de polysjepod noartsk. „Net sa kringe,
jimm’ frouljue. Wier, wier, it is noch gjin maitiid. Fen de moarn kaem der noch
in hagelbui, de rogge raesde it út fen pine, sa sear diene de heilstiennen,
hwer’t de winter mei op ’t lân ombikkele.”
</p>

<p>
„Dû seist mar hwet,” laken de fammen en der kamen al mear en mear. De hiele
ûnderierdske gong stie fol, hwent de spitsmûs rekke der ek middenmank mei seis
lytse neakene bern, hwent mem hie ’t noch net oan tiid hawn en naeije hjar
fetsoenlike jurkjes.
</p>

<p>
It folkje waerde al roeriger en roeriger en de polysjepod al mar grouwer en
grouwer fen razenheit en optlêst suver sa pûr, det hy flypke der fen. En det
founen se allegear sa fiis, det do sloegene se der op, de trije jiffers
Gêrshipperts it meast, hwent dy hiene oeribele lange earms.
</p>

<p>
En ynienen sprong de doar op, de tsjustere doar foar de mollerillen en ’e
mûzegatten en ’e wezelingegongen en hja wierne bûtedoar.
</p>

<p>
Dêr skynde de sinne en dêr jubele de maitiid. En de rogge, de nije rogge fen it
jier, klaeide it lân mei it griene kleed fen ’e hope.
</p>

<p>
En ien fen dy miljoenen roggeïeren wie Pipenútsje.
</p>

<h3>IV.</h3>

<p>
Mei blide sprongen dânse it jier syn dagen. Hwet in geur! de parrebeam by de
hússide bloeide en de bûterblommen en ljipaeijen yn de finne en letter de
gouden rein en de jasminebeam! Hwet in fûgels! De protters op it dak en ’e
skelfinken yn ’e appelbeam, it ljeave darteldouke yn ’e skerm fen in spjir, de
ljurk, it sjongende stipke as in boskje libbene fear oan it blau, alles de
prottende, alle hulen brekkende hearlikheit fen it jier! Steatlik as in wyt
skip fart de earrebarre de loft lâns en ankert op de skûrre by Geart en Lises,
in ekster skattert him smeulsk efternei en fljucht nei de bjirken ta by ’t
roggelân, hwer hy syn hûs hat mei in fetsoenlik dak fen takken dêrboppe. En dy
greatske earrebarre hat det net iens. Dy hat syn bern mar sa foar waer en wyn
neaken op ’e skûrre.
</p>

<p>
Nou sjongt de rogge fen maitiid en wille... It is de sé, dy’t der sjongt, in
felbiweegjende, libbene, rizende en sinkende sé, op ’e wyn syn widzjende
wize...
</p>

<p>
En in dei ef hwet letter... de brimmerheide bloeide en yn ’t petrizenêst yn ’t
rûch fen de dyk kipen de earste pykjes ta de aeikes út, do stoude de rogge...
De Noardewyn gyng foarby en naem dizze groetenis fen ’e miljoenen bloeijende
roggeïeren mei nei fiere oare miljoenen roggeïeren ta... jower èn bringer beide
ta seine...
</p>

<p>
En Pipenútsje krige ek syn part en hy song mei yn it koar mei syn fyn lûdtsje:
</p>

<p class="poem">
„Earst in kerl en do in sprút,<br/>
„Sa poarre ik ta d’ ierde út.”
</p>

<p>
„Healwiis,” bromde de mol. „Hwa hat nou sa’n forbylding? En det mient ek noch,
det er moai sjongt. Ik scoe ’t selst noch better kinne.”
</p>

<p>
„Jawisse,” sei ’t wiif. „Ast mar sjonge koeste, mar kibje kinst allinne, dû âld
swartrok.”
</p>

<p>
„Sokken moatte der ek wêze,” sei de mol en snúfke foart.—
</p>

<h3>V.</h3>

<p>
De felle gloed fen Sint Jan barnde op de lânnen en de dagen gyngen nou stadiger
as blide waerme reizgers nei in fier lân fen rispings en fruchten. De fûgels
lieten de jongen de nije wrâld bisjen, de gerskrûpers hâldden mei tsjienen
soasjeteit yn ’e hearlik rûkende heaöpperkes en boarten tik-en-honk yn ’e
swéën. De eksters pikten de fjildmûskes sa mar op út de fûrgen en de lytse
ljurken kuijeren for ’t earst de greate wrâld fen de foarikker yn ’t roun.
</p>

<p>
De sjidder en syn soan kamen op in Sneine om it lân en de frucht to bisjen...
De sinne barnde, de rogge roek en hie de geur fen frjemde, swiete lodderein. De
groun wie hjit, hwerearne min de foet sette, bleau de groun fynkerrelich en
plakte net. De mosken mollen yn ’t reedspoar... en de breakes oan ’e kanten
stiene trillerich brún to blinken. Hwet in simmer! hwet in groede, hwet in
inerlike krêft yn ’t boarst fen ’e âlde mem ierde, om dizze oerstjelpjende
weelde drage to kinnen!
</p>

<p>
Hja tepten in rogge-ier ôf en noch ien: „Ryp,” sei de âldste. „Better noch in
wike stean litte, scoe ’t net?” hifke de jongere en as in skipper syn wide sé,
bifieme hy mei heldere eagen ek dizze sé fen de foarikker nei de dyk ta, ien
soeijende wieling op en del harkjend nei de flúster fen de simmerwyn.
</p>

<p>
En Pipenútsje, opsketten ta in prachtige giele ier en der tritich lytse húskes
yn en likefolle goudgiele kerreltsjes as sûkere Janke yn ’t waffelhûs, hie ’t
net stean op dy twa mânljue en hy song sa sêft, det hja koene der neat fen
hearre:
</p>

<p class="poem">
„Earst in kerl en do in sprút,<br/>
„Sa poarre ik ta d’ ierde út,<br/>
„Nou fen sinne en wyn bitocht,<br/>
„Ha ’k it ta in ierplûm brocht,<br/>
„Hwet scil nou myn foarlân wêze?<br/>
„Koe ’k mar yn de takomst lêze!”
</p>

<p>
Do wie hy ynienen stil, hwent de beide mânljue gyngen deun oan him lâns.
</p>

<p>
„Ien fen de aldermoaisten!!” prize de soan en hy aeide him mei syn hân. En
Pipenútsje fielde for ’t earst yn syn libben de waermens en de sêftens fen in
minskehân. En hy seach se nei, do’t se foartgyngen.—
</p>

<h3>VI.</h3>

<p>
It wie mar ien slach, mar dy kaem oan. Pipenútsje foel fen him sels, syn moaije
lange ier lei tsjin de groun oankeile en der kaem in frouminske en dy boun him
en in hiele bult oaren fêst mei in strieën bân en do se sa in bulte skeaven
hie, sette se dy op ta in hokke...
</p>

<p>
En trije dagen letter stie it lân fol fen sokke hokken en mem ierde skriemde.
Hja koe hjar simmerbern allegear sa min misse. En de houtdouwen kamen en sieten
op de ôfearte stoppel en de heit en de soan kamen en loegen de skeaven op de
wein en brochten se yn in greate tsjustere skûrre yn in finzenis. Pipenútsje
syn ier hâldde him al hwet appart, mar hy waerde ek oppakt en krige noch in
gemien triuwke ta.
</p>

<p>
Do bigoan op in dei de flaljeklap der op to tiggeljen en alle ieren lieten de
kerreltjes falle, Pipenútsje sines ek op in bultsje en do bigoun in wine to
draeijen en de lêste droege hulen stouden der ôf. En do rieden se allegear mei
inoar dy kerreltsjes nei de mounle ta en fen de mounle nei de bakker.
</p>

<p>
En it roun nei Sinte Klaes. En de bakker dreame alle nachten al fen taeimannen
en soeteliefspearen en swânneboltsjes en hoantsjebroadtsjes en deis kibbe ’r as
in âld wiif, as er de mennichte fen sekken moal seach, dy’t er noch forbakke
moast.—
</p>

<h3>VII.</h3>

<p>
Pipenútsje, nou ta hwet wyteftich moal bitard, siet to gûlen yn ’e sek. Hy hie
oars noch sa graech ris sjonge wold, syn âld ljeaf sangkje fen „Earst in kerl
en do in sprút,” mar ho koe ’r hjir sjonge, sa yn de knipe twisken tûzenen yn,
hy koe syn boarstke hast net iens útsette en earmslach krije, lit stean den fen
sjonge... en hy krite it út fen earmoed.
</p>

<p>
Det hearde Sinte Klaes op in nacht, wylt’er yn ’t bakhús omstrúnde om ris
poalshichte to nimmen, as baes bakker al oan ’t daeirearen wie. Wol stie der in
tine fol aeijen ré en de greate sekken moal en in kiste fol krinten en resinen,
en kreas yn ’t gelid al de houten foarmen for de taeimannen en wiven en skippen
en mounlen en Adam’s en Yfke’s, mar it daei wie noch net bireard.
</p>

<p>
Do krige Sinte Klaes hiel stil in gouden stokje ûnder syn mantel wei en seine
al det de bakker klear set hie him ta eare. Nou scoe it bisleek net klútsje en
de oalje net spatte en der gjin stiennen yn de krinten sitte en de taeimannen
net stikken gean, alles scoe gean as in liere...
</p>

<div class="fig" style="width:60%;">
<a href="images/img06.jpg">
<img src="images/img06.jpg" style="width:100%;" alt="do krige Sinte Klaes hiel stil in gouden stokje" /></a>
<p class="caption">do krige Sinte Klaes hiel stil in gouden stokje</p>
</div>

<p>
Krekt scoe er wer yn ’e greate skoarstien fen de oun weiwirde, do hearde er it
earmoedich gekryt fen Pipenútsje syn ta fyn moal tomealde tritich kerreltsjes.
</p>

<p>
„Skilt der hwet oan, ljeave?” sei de goede Sint en bleau stean en die de sek
op, hwer’t it klútsje moal yn lei fen de tritich kerreltsjes.
</p>

<p>
„’t Is my sa droef tomoed, Sinteklaes,” snokte Pipenútsje.
</p>

<p>
„En ho det sa?” frege Sinteklaes en krige it klútsje moal yn syn hân. „Hwet wie
syn bigearte, ljeave?”
</p>

<p>
„Ik doar it net sizze,” sei Pipenútsje skruten en kûstere syn wite lyfke yn ’t
holle fen Sinteklaes syn ljeave, âlde hân.
</p>

<p>
„Al hwet der libbet op ierde, mei om myn jierdei hinne in winsk dwaen, en as ik
den kom út Spanjen, den forful ik dy... Kom ljeave, winskje ek mar. Ho goedlik
wie syn lûd... ho treastlik wierne syn wirden!
</p>

<p>
„It is sa ’n mâlle winsk,” sei Pipenútsje. „Ik biskamje my der hast om.”
</p>

<p>
„Krûp my mar oan en siz him mar hiel sunich,” sei Sinteklaes.
</p>

<p>
En Pipenútsje die syn winsk.
</p>

<h3>VIII.</h3>

<p>
It wie yn de iere moarn. Slof! slof! seine de toffels fen de bakkerinne, plof!
plof! sei it daei fen de bakker, den lei der wer in roun boltsje op de
daeitafel en de bakker draeide der in halske oan en in kopke en stiek in krint
der yn as each en sjuch! it wie waerliken in swaentsje. Ef hy makke ’r in
moaije kreakeling fen en sierde him op mei brune sûker. Hy hie der sels
aerdichheit oan... it wirk gyng fen ’e moarn fen sels. Der siet sa ’n rees yn
syn bisleek, de bûltsjes kamen der op, it moal klute net en de sjerp fen it
taei liet him sa skoan biarbeidzje, hy rekke sa op de tried, det hy bigoan der
fen to sjongen.
</p>

<p>
Optlêst stie de hiele bakkerij fol fen mannen en wiven, mounlen en skippen en
hy sette de ounsdoar op en skoude alles der yn. It fjûr scoe nou syn wirk wol
dwaen.
</p>

<p>
Do rette er de boel hwet op en seach noch hwet moal lizzen, sa ’n moai lyts
klútsje op de klútsjesouwe.
</p>

<p>
„Hwet in moai lyts roun klútsje bistû,” sei er. „Sa roun en sa wyt, krekt hwet,
om in aerdichheitsje fen to meitsjen for in bern.” Hy wie in tearhertich man en
altyd rejael mei pinken en sûkerslakken.
</p>

<p>
En hy krige it moal fen Pipenûtsje syn tritich kerreltsjes en birearde it mei
brune sûker en aei en takrúden en do draeide hy der in greate pipenút fen, ien
inkelde greate, sa ’s Pipenútsje sels winske hie tsjin Sinte Klaes en yn dy
bakkert fen in pipenút treau er twa krintsjes ta eagen en hwet reade sûker ta
wangkjes en ’t mûltsje en hy knypte der in moai lyfke oan fen sûkergûdsdaei en
klaeide de poppe yn in reade sûkeren rôk en in buiske fen sûkela en knopen fen
wite sûkerkraeltsjes.
</p>

<p>
Pipenútsje njuente fen wille, mar lokkich, de baes hearde it net, oars hie er
wol fen himsels falle kind. Do’t hy nei in set de oun opdie, wie Pipenútsje in
moaije sûkerpoppe waen en yn it holtsje sieten de tritich kerreltsjes en
songene bliid:
</p>

<p class="poem">
„Earst in kerl en do in sprút,<br/>
„Sa poarre ik ta d’ ierde út,<br/>
„Do fen sinne en wyn bitocht,<br/>
„Ha ’k it ta in ierplûm brocht,<br/>
„Moal waerd’ ’k yn it mounlehûs,<br/>
„En nou bin ’k in popke prûs;<br/>
„D’ein scil komme nou moi wis,<br/>
„Hokker bern krijt m’ op de dis?”
</p>

<h3>IX.</h3>

<p>
Och, it wie sa’n trinten popke waen! De bakkerinne rekke selst noch op de
iene ein, sa foreale waerd se op him en knipte him in hoedtsje fen goudpompier
op ’e holle en goudene skoen oan ’e foetten. En sa setten se him yn ’e winkel
to pronk.
</p>

<p>
Hwet kamen en gyngen der in minsken! It stie suver net stil! Riken en armen
kamen der, bern en greaten, fetsoenliken en ûndogensken, smoargen en gûnt, dy’t
hjar sels skjin woskene en selst de earen net forgeaten, flitigen en loaikerts,
loebesen en earliken, eltsenien koft him bliid en de pong leech. En gjinien
krige noch de moaije sûkeren poppe. „Dy is for myn eigen aerdichheit,” sei de
bakker. „Dy scil ik en ’t wiif joun sels ris opplúzje. Dêr de bakker neat
krijt...”
</p>

<p>
It wie al let op ’e joun, do gyng de skelle noch ris. De winkel wie al hast
leech, der stiene allinne noch in pear bôlen en in fjirdepart brea.
</p>

<p>
„Joun,” pipe in lyts binaud lûdtsje.
</p>

<p>
„Bistû der noch, Femme?”
</p>

<p>
„Ja,” sei Femme, „mem moast noch in bôle ha en as de baes ek hwet sûkergûd hie,
det stikken wie en in healbrea...”
</p>

<p>
„Och, och,” sei de bakker meilydsum, „dû moatst mar hwet om ’t skik ha, fen
alles hwet,” en hy pakte it yn de koer. „It wirdt in sjou, jonge.”
</p>

<p>
„Det is net sa slim,” andere it jonkje. Do krige er de moaije poppe yn ’t
fesier, it readsiden rokje, it sûkeladen buiske. Syn eagen glinsteren as
stjerren. Hy sei neat.
</p>

<p>
Stadich telde er it jild út memme âlde knipper, safolle bôle en brea, safolle
sûkergûd. Baes die der in goed stik op ta, hie er net in bêste Sinte Klaes en
wie Nynke net in earme widdou?
</p>

<p>
„En hofolle pinken kin ’k noch keapje for dit?” en de lytse fingers hellen út
in stikje pompier, biknope yn ’e tippe fen ’e bûsdoek, in moaije gloednije
sint.
</p>

<p>
„Hwet in moaije sint! Hwer hastû dy wei?”
</p>

<p>
„Fen pakes,” sei de lytse jonge.
</p>

<p>
„En moat dy nou sa mar foart oan pinken? Meijst dy den sa graech?”
</p>

<p>
„Ik scil der net oankomme,” sei de lytse jonge greatmannich. „Net for sà’n
stikje. Mar Sijke fen Melles is siik en dy meij pinken. Graech, seit se. En den
wirdt se wer better, seit mem, as se yt.” En hy seach skean plurende nei de
pinken en den wer nei de sûkeren poppe.
</p>

<p>
„Ast nou noch mear sinten hiest yn de sparpot, koest noch folle mear keapje,”
sei baes.
</p>

<p>
„Ik ha mar ien inkelde,” sei de lytse jonge.
</p>

<p>
„Hast der sels ljeaver net hwet for to opiten, in moai swânnebroadtsje?” tante
de bakker him.
</p>

<p>
„Ik ha ’t ljeaver for Sijke. Hjar boarst pipet sa nuver,” sei de lytse jonge,
wylst er aloanwei skean nei de poppe seach. Dy stiek him de eagen út. „Is dy
tige djûr, baes?” frege er optlêst skruten.
</p>

<p>
Baes sei neat mear. Hy krige in stikmennich pinken fen ’t boerd en die se it
jonkje yn de koer en do krige hy hiel foarsichtich Pipenútsje by it sûkeladen
buiske en socht in moai doaske op, fûrre mei sulverpompier, en der kaem hy yn.
</p>

<p>
„Nim ’t allegearre mar mei for Sijke en dy togearre.” En hy krige de nije
sint fen it jonkje oan en liet him yn it laedtsje falle. It rinkinke der oer.
</p>

<p>
„Nou bist him kwyt, hearst wol?” ferge baes him op it uterste. Mar it mûltsje
fen ’t jonkje bleau bliid. Hy sprong ta de doar út.
</p>

<p>
En Pipenútsje? Syn nuvere reis naem in ein op it bêd fen in siik famke. Sa
hâldde Sinte Klaes syn ûnthjit, om al dy tritich kerreltsjes mei inoar ien
moaije, sêfte ein to jaen en bliid songene hja for ’t lêst:
</p>

<p class="poem">
„Earst in kerl en do in sprút,<br/>
„Sa poarre ik ta d’ ierde út,<br/>
„Do fen sinne en wyn bitocht,<br/>
„Ha ’k it ta in ierplûm brocht,<br/>
„Moal waerd’ ’k yn it mounlehûs,<br/>
„En nou bin ’k in popke prûs,<br/>
„Sjuch! myn wûndre reis is dien—<br/>
„Treastjend bin ’k ta fied forgien.”
</p>

</div><!--end chapter-->

<div class="chapter">

<h2><a name="chap07"></a>DE SKYLPODDE.</h2>

<p>
It is al hûnderten fen jierren lyn, do wie der ris in ryk minhear, dy krige
oanstryd om ek mei to dwaen oan de krústochten en it Hillige Lân to fordedigjen
tsjin de heidens, de woeste Saracenen.
</p>

<p>
Hy liet in prachtich skip útrisse mei fen alles der yn, iten en drinken, wapens
en klean en sekfollen jild, hwent hy bigriep it ek wûndere skoan... tûmkrûd
binn’ de minsken yn alle lânnen fen de wrâld like slij nei as nei rys mei
resinen. En do syn skip hielendal klear en reisfeardich wie, liet hy it foar
Esonstêd oan ’e wâl komme.
</p>

<p>
It wie in moaije sinneskyn dei, do-t hy de standerflagge op syn sterke
stiennene state stadich sakjen seach nei de lichte ta en Jelle-man him oprôlle
om ’e stôk. Ho lang scoe it dûrje, eart de kleuren fen syn adelik slachte wer
blinke scoene hjir op ’t hiem? Nou gyng ’r foart... for hwa wit ho lang... en
kaem ’r ea werom? Scoe ’r wer ûnder de âlde ikebeammen omstappe mei syn lytse
bern? Ef wachte him in grêf yn frjemde groun, de traep fen in fijan syn hynsder
ef in houw fen in skerpe krûmme sabel, hwer syn hert fen stûke for altyd?
</p>

<p>
Hy seach noch ris om... en noch ris... do makke ’r him ta man en seach rjucht
foarút.
</p>

<p>
De karafaen ried fen ’e hege Wâldgeasten ôf nei de igge fen ’e wide, wrede sé
ta. Foarop de skyldjonge, deun efter him de hear, in great harnas oan fen
sulveren skubben en in helm fen sulver op ’e holle. Hy hie it fisier opslein,
syn jonge eagen laken tsjin de wrâld mei syn blierste laeits.
</p>

<p>
Aventûr! wûnders bilibje! fortelle kinne fen freeslike gefaren en
bjusterbaerlike útreddings! moed toane! for in eale saek stride ta de lêste
drip fen ’t bloed ta!...
</p>

<p>
Doekele, syn lytse jonge, siet foar him yn ’t seal. „Nimt heit ek hwet mei?
hwet moaijs?” frege ’r. En syn heit skoude de lyfrôk fen swiere sulveren
skubben toside en hy treau de lytse jonge oan syn hert.
</p>

<p>
„Heit scil Doekeman it aldermoaijste meinimme, hwet der mar to finen is,”
ûnthjitte hy en hy tútte him op syn foarholtsje, krekt op it deaplakje boppe it
rjuchtereach. It jonkje wie ryk mei dit syn ûnthjit en alle skatten fen syn
bernewrâld reizgen dizze amerij oan syn eagen foarby en sjoch! noch moaijer as
al dizzen waerde heit syn presint, det út dy fiere, frjemde lânnen komme scoe.
</p>

<p>
Noch moaijer! ja noch greater en o! noch folle frjemder!
</p>

<p>
Op in stiensmeets distânzje ried syn wiif mei him op hjar stadige telgonger,
fen gjinien yn ’e wrâld ea út de stap to krijen. Hjar sealkleed fen sulver en
fynblau skittere yn ’e sinne, de kostlike stiennen fen hjar kape skeaten fjûr
nei alle kanten, hjar lange blausidene wale waeide luftich mei de wyn nei
rjuchts en lofts en yn in greate sidene doek biboun droech se it skirtebern,
noch gjin trije moanne âld.
</p>

<p>
Stadich ried se efter hjar man oan, in feint en in faem oan wearskanten en twa
ruters ta help mei losse hynsders en swierbiladen mei allerhânne pakkaezje
folgen hjar spoar de koarstige dykswei lâns, sa heech, det min seach de hiele
wrâld oer.
</p>

<p>
Sa lânnen hja by it skip oan en de lytse jonge dribbele nei hjar ta.
</p>

<p>
„Mem!” sei ’r en loek hjar oan ’e mouwe. „Mem!”
</p>

<p>
En hja seach him oan mei hjar moaije blauwe eagen en frege sêft fen wird him
nei syn bigear.
</p>

<p>
„Heit nimt my hwet moaijs mei, as ’r werom komt,” en de blydskip song yn syn
fyn lûdtsje as it sulveren misklokje Sneins yn ’t tsjerkje fen ’e state.
</p>

<p>
„Ja?!”...en as in sucht kaem ’t noch nei, „as heit ea werom komt....”
</p>

<p>
„Memke moat noait gûle.... det stiet lyts”, miende de lytse jonge. „Ik scil ris
hwet freegje, det wit Memke net,” en hy nussele him tichter tsjin hjar oan en
flustere wiis: „Hwet is dierberder as it appeltsje fen ’t each? To nou, wit
Memke det wol?”
</p>

<p>
Ien amerij hâldden de wylde fûgels fen hjar tinsen de flecht yn en wie se by de
tiid, by hjar lytse jonge en forgeat de dei en syn soargen.
</p>

<p>
In tear fen neitinken loek syn fâlden oer it blank fen hjar foarholle. Hja
tocht nei, om hjar Doekeman syn sin dwaen to kinnen.
</p>

<p>
„Ik wit it net, ljeave,” sei se do sêft. „Myn holle stiet optheden net nei
geboart.”
</p>

<p>
„Mar ik wit it wol!” rôp de lytse jonge bliid. „Hwet is dierberder as it
appeltsje fen ’t each? Det is Mem. Heit seit it. Mem is it alderdierberste op
ierde en ik moat op Mem passe as ’t appeltsje fen myn each, sei Heit, miskien
wol jierren lang.”
</p>

<p>
In pear triennen rôllen as dauwekralen de hege frou oer ’e wangen, do hie se
hjarsels wer yn ’e macht. Hja sei neat. De telgonger stie. Stadich liet se hjar
fen ’t hynsder ôfglide en socht mei man en bern de koelte en ’t skaed fen in
bosk âlde wylgenmoezen oan ’e kant fen in Wiel. Twa jier lyn hie it wetter
dizze djippe kolken draeid mei in oerstreaming en hjir op itselde plak stie do
hjar man en holp syn folk, om it gat yn ’e dyk ticht to krijen. En nou, strak
ansens, scoene dy wrede wetters hjar for skoften skiede.... Dierberder as it
appeltsje fen syn eagen.... wie se him, reaunte Doekeman syn sizzen yn hjar
tinsen nei....
</p>

<p>
Do-t de sinne nei ’t Westen ta niichde, dobbere it skip al op ’e sé en reisgen
hja werom, ien minmachtiger. It wie nou koel, de fûgels bigoanen to sjongen en
de froasken kwêken yn ’e poellen.
</p>

<p>
In mûnts kuiere op it sânpaed njunken de wei, in swarte klyster siet boppe him
yn in hege beam en fluite. Skean en leech foelen de sinnestrielen, as in mearke
lei de wrâld derfoar, gouden en poarperen.
</p>

<p>
Mar oer de hege frouwe hjar wrâld foel in skaed en reage der alle sinneskyn yn
ien feech út wei.—
</p>

<h3>II.</h3>

<p>
Sa’s de weagen om Esonstêd hinne, gyngen ek de jierren foarby. Hja kruiden op
nei de hichten fen maitiid en simmer en sakken wer del yn ’e lichten fen hjerst
en winter, al bleauwne se fen wezen allyk, boartlik en gol ef ynfieren en
stoef.
</p>

<p>
Tynge fen ’e krúsridder bleau wei. Ienkear kaem der in mûnts, dy wiste in bulte
to fortellen. Ho de Saraceen forslein wie en Damiate fallen, ho-t se, in leger
fen tûzenen nei Jeruzalem ta trieken en ho-t mar inkelen dy sted fen bigearte
bigroet hiene as oerwinners. Mar o mieri! fen hjar man wiste ’r neat!
</p>

<p>
Hy bleau dy winters to hjarres en do-t hy gyng, bloeiden de wite wyfkes al yn
’e smoute fen ’e sleatswâl en hy naem in great brief mei, saunris segele mei
seine ouwels.
</p>

<p>
Eltse ouwel bilei de hege frou mei in swiere goudene munte en hy krige in
pongfol der op ta for de reis, hwent hy reisge lang en hy reisge fier, hy
reisge nei Romen, om der dit brief to jaen oan ’e paus sels, om fierder foart
to skikken nei it leger fen ’e krúsfarders.
</p>

<p>
En nei tiden en tiden krige de hear him. Op ’e weromreis wie hy en hy lies fol
blydskip, det it hjar goed gyng, Doekele al nei ’t kleaster gyng to learen en
Marijke al in hiele faem waerde. En ho strang as de winter west hie, saun wike
oan ien stik alles ticht en de wolven jouns fen honger op ’e strún om ’t hûs.
Mar de risping goed en hunich en hea yn oerfloed. En ho-t Doekeman in wolfke
hie ta boarter, dy hiene se to hjerst yn ’e bosk foun, it poatsje stikken en
earmtlik kritende. En yn syn earmen hie hy him nei ’t kleaster ta droegen, der
hiene se it poatsje set en nou wie ’t syn lytse kammeraet en hja neamden him
Biterke.
</p>

<p>
En ho ’t de langst nei him as in felle mûs syn toskjes aloan wei gnibbele oan
hjar hert....
</p>

<p>
Hy bispoede nou syn weromreis, naem faker nije hynsders en hâldde him yn ’e
sted fen Romen net langer op, as needsaek wie. De stoarm lette him net, likemin
as de hjitte sinne, hy naem rom en eare mei en de seine fen it goed diene wirk
en hwet kin ’t den skille, as de wyn ek beart en de sinne skroeit.
</p>

<p>
En op fjouwer grouwe hynsders, heech oploege, kamen de presinten mei for wiif
en bern, wûnderbaerlikheden út fiere frjemde lânnen, hwer frjemde heimnissen
yn libje en frjemde wizen yn sjonge...
</p>

<h3>III.</h3>

<p>
Jelle, de frij-man hie folgens wet en plicht toalfteris slein, fûl fen slach op
it stik izer, det op ’t foarplein lei en de hammer wie der op delfallen, det de
fonken stouden der út, do trape hy ris om hûs en hear en seach út, fier de
lânnen oer.... fier....
</p>

<p>
Doekele flittere mei en Pluto en Juno de hounen sprongen bliid by hjar om.
</p>

<p>
„Siikje de baes,” hise Jelle en smiet in stôk yn ’e slotgreft. En singelier,
hja hellen him yn ’e bek en swommen do oer de greft en stouden it lân yn,
allebeide de selde kant út.
</p>

<p>
—Singelier,—skodholle de âld man, wylt ’r it yn him omgean liet. Doekele
dribbele neist him lâns en blies boartsjende hinnefearkes foar it mûltsje wei.
Hja kopketûmmelen troch de stille loft en foelen yn sêfte swym op it griene,
ripe gêrs. En hy socht se wer op en boarte wer.
</p>

<p>
Jelle stie en stoarre.... Der trille hwet yn syn hert, krekt as waerde it der
rûmmer, om in greate blydskip bergje to kinnen, ja krekt, as waerde it nou
earst simmer oeral!
</p>

<p>
Sa hird as ’r rinne koe, roan hy om ’t hûs, nei it tún ta. Der siet de frou yn
’t skaed fen in âlde moerbeibeam to weven en biweefde yn eltse bûnte tried de
hope op it weromsjen en yn eltse swarte tried hjar djippe smert. En sjoch! de
swarten wierne der by mennichten en de bûnten.... o hjar tal wie sa lyts!
</p>

<p>
„Frou!!” hime de âld man.
</p>

<p>
„Siz dyn bigear, Jelle,” sei se frjeonlik.
</p>

<p>
„Der kin op de neidei wol ris nijs komme,” helle hy der om hinne.
</p>

<p>
„Hwet seistû?”....
</p>

<p>
„Det ik de poarte op sette scil en de standert útrôlje,” sei hy.
</p>

<p>
Gjin ûre letter wierne se allegear wer by inoar. Doekele liet him sa mar net
oanhelje fen dy frjemde meagere swarte man, dy-t ha woe, hy scoe heit sizze.
Heit hie yn ’t sulver west en in sulveren mûts op hawn en dizze, o syn habyt
wie mar skibbich en doarpsk en hy hie net iens in gouden ketling om ’e hals.
Mar op in kostlik hynsder ried ’r! in greate en wite Arabier wie ’t en de stâl
trille fen syn gewrinsk en as ’r mar snúfde, fleagen de swellen piipjende wei
foart....
</p>

<p>
En twa grouwe hynsders wachten neist him op ’e stâl.... en swiere sekken moaijs
bongelen oan wearskanten fen ’t seal.
</p>

<p>
En de joune yn ’t greate binhús strûpten se de touwen los. De forwachtinge wie
dien... hy scoe it nou biloaitsje kinne mei de eagen en taeste! taeste! mei de
hânnen!
</p>

<p>
Der kamen fûgeltsjes foar ’t ljocht yn goudene kouwen, tierelie songen dy en
floiten mar foart en doazen fol swiet lekkergûd, yn stikken wite sjerp biraend
en in dobbelspil, gouden de stiennen en diamanten de eagen en lapen side en
fewiel en ketlingen fen alderkostlikheit for Mem en bânnen om ’e earms en
hingers yn ’e earen fol flonkerstiennen en goudene hoofdstellen en jagelinen
fen goudtried en houtene bylden mei eagen fen bloedstiennen en yn klean fen
peslein en lange flessen fol rûkersgûd yn in ské fen fewiel en in krúske fen
sulver, smeid út it oerwoanne folk syn ôfgodsbyld.
</p>

<p>
En einliks en to ’n lêsten kaem der in plat kisje en der kroep in lyts swartich
dingkje, út, stadich op ’e groun.
</p>

<p>
Nijsgjirrich stiek ’r syn kopke út ’e skyl, syn kraleëagen loerden bang en
nijsgjirrich nei al dizze frjemde minsken.
</p>

<p>
„Heit!” rôp de lytse jonge. „Nou is ’t wier wier myn echte Heit!” en hy fleach
him oan en sloech him de hânnen om ’e hals en do liet ’r him sa mar plat op ’e
liif by de skylpodde delfalle.
</p>

<p>
„Nou, nou!” grommele der ien.
</p>

<p>
„Det is Hassan,” sei Heit. „Hy kin somtiden prate, as ’r wol. De prester, der
ik him fen koft ha, sei, hy wie wol tachtich jier âld en hy is folle wizer as
in minske, hwent hy praet de tael fen ’e minsken en ek fen de dieren.”
</p>

<p>
Doekele stie nou op in distânzje, hy bigoan Hassan al mei hwet oare eagen oan
to sjen. Hassan nikte him ris ta en al wer ris en do bigoan ’r foart to krûpen
nei in hoeke yn ’e keamer.
</p>

<p>
„Kom,” sei Heit, „hy moat bûtedoar, der kin hy him syn biderf sels siikje.”
Sêft floite ’r en klapte efkes mei de tonge, Hassan stiek nou syn kopke hiel
fier út de skyl wei en kaem stadichoan werom en liet him sa mar krije.
</p>

<p>
Wiis en wol siet ’r yn ’e waerme manljueshân en Doekele en Marijke en Mem en
alle folk der efteroan, om him loslitten to sjen op ’e rûchbigroeide singel.
</p>

<p>
Hassan snuffele hwet yn ’e toarre bledden om, do groef ’r him in bedtsje, smûk
en waerm.
</p>

<p>
Doekele gyng o sa stil op in beamstobbe sitten, om ris to hearren, as Hassan ek
noch hwet to sizzen hie.
</p>

<p>
Mar Hassan swijde yn ’t Arabysk en alle oare talen fen ’e wrâld, hwent hy loek
it fel oer ’e eagen en rekke yn ’e sliep.—
</p>

<p>
Deis stoatskaefde ’r jerne hwet om en hwer de sinne mar skynde, wie Hassan ek en
den siet Doekele leech en lyts neist him, aloan op syn openst, as ’r ek noch
ris wer prate. Nou ienkear, do trof it. Juno en Pluto wierne der ek middenmank
en it Arabyske hynsder, hwent hja hiene in gearset yn ’e slotfinne, Doekele en
Hassan en de hounen en it hynsder en den hwet lyts kriel as fûgels, hinnen en
flinters en hunichbijen en sok folk mear. Hassan klauwde op in greate balstien
en liet him briede fen ’e sinne. In pear niften ta sines, lytse Ljeaven-Hear
bistkes, yn ’t fjûrread klaeid en mei swart fewielen nopkes foaren op de jûpe,
hie ’r op bisite en dy sieten wiis en stil oan wearskanten fen him ek yn ’e
sinne. It wie stil yn ’e loft, sims waeide der in sigentsje en rissele der in
bled, mar oars wierne der gjin deilûden warber.
</p>

<p>
Do krige Juno it ynienen yn ’e kop, om Hassan to nydzjen. Hy hie wol mear fen
sokke streken, djip yn syn hert koe hy it mar min daeije, det Hassan sa ’n
wyt foetsje hie by syn hear en Doekele.
</p>

<p>
Gemien-wei sloech ’r syn greate klauwen út nei Hassan syn lyts snútsje. Dy
jammere... hy hie krekt syn noaske en eachjes troffen. Doekele fleach oerein,
om Juno streeps to jaen. Hwer wie in stôk?! Mar nearne net in boskje ef in
beamke to bikennen. Hassan bigoan to blieden, lytse dripkes bloed rôllen op ’e
stien. De niften sieten der by en skriemden. Juno gniisde en Pluto hie al sa ’n
wille, alhowol hy liet it him net skine.
</p>

<p>
„Dû stjonkert,” bigoan Hassan ynienen to praten. „Eart it moarn joun is, leist
hjir op itselde steed to jammerjen. Ik scil dy fen myn tsjinder de poat brekke
litte op twa plakken.”
</p>

<p>
Juno krige sa ’n skrik, det hy foel fen himsels en Pluto naem hakken en silen
op, dy seach min net wer, mar Doekele, dy-t de skonkjes trillen fen skrik oer
dit wûnder, bleau dochs by syn sûpe en stút, die syn buiske út en rearde Hassan
der foarsichtich yn en de niften der by en do mei steande earen nei hûs.
</p>

<p>
„Stil mar, stil mar, Mem hat wol krûden,” treaste ’r. „En dû krigest in bedtsje
yn ús greate keamer.”
</p>

<p>
Mem kaem der by en joech Hassan medecyn en op ’e joun kaem Heit en seach stoef
en gyng mei Juno allinne it lân út en kaem allinne werom. Doekele bigriep wol,
Juno hie in wan krige. De oare moarne krong Juno, wer krekt as altyd foaroan,
in dik wang hie ’r en in nuvere streek oer ’e rêch.
</p>

<p>
Hassan lei yn in skjin bedtsje fen bledden ûnder de tafel ûnder ’t biwâld fen
Heit en Mem allebeide en Doekele mocht selst net iens nei him sjen. Do-t it fel
sinneskyn-waer wie, droech Heit him nei ’t slotplein ta, om him fen ’e sinne
wer better meitsje to litten en wosk sels it bloed fen syn poatsjes.
</p>

<p>
Juno trape foar syn middeimiel ris wer nei de slotfinne, krekt as waerde ’r
litsen nei it steed, hwer hy jister Hassan sa oer ’t mot kaem wie en sa finael
tramtearre hie. Hy roek ris oan ’e stien, der lei noch it bistjurre bloed op.
Hwet roek poddebloed dochs fiis, tocht ’r.
</p>

<p>
Klets!! fielde ’r hwet tsjin syn kop. Hy foel om en seach gjin loft en gjin
sinne mear. De wite Arabier klapte mei de hoeven en draefde foart, de stirt út
as in waeijer en de nekke sa kroes as in swânnehals.
</p>

<p>
Tsjin de joun foun Jelleman Juno. Hy wie al healdea en Jelleman sleepte him nei
de greft en forsûpte him. „Ast him fynst, deij him. Hy walget my,” hie syn
hear sei.—
</p>

<p>
Op in goede dei, do-t Hassan wer better wie, rekken Doekele en hy ris wer oan
’e kuier. It gyng net hird... Hassan hie to koarte skonkjes, hy koe mar min
meikomme en sims droech Doekele him wol ris in ein. Prate die hy net... hy siet
mar stil op syn hân en seach de wrâld nou ek ris heech forheven.
</p>

<p>
„Hjir tichteby is in moaije mar. Der moatte wy mar hinne. Ik bin sa bliid,
detst wer better bist. Wy scille nou togearre ris in útsje ha,” sei Doekele.
</p>

<p>
Hassan sei neat, mar yn syn opskrandere eachjes laken suver stjerkes fen
plesier, hwent hy woe altyd graech mei Doekele foart.
</p>

<p>
„Sjesa, der binn’ wy der,” en Doekele sette him del op in bultsje hea, det
waerm wie fen ’e sinne.
</p>

<p>
„Noch net alhielendal,” andere Hassan ynienen tige forsteanber. „Der is in
eilân yn dizze mar, der moatte wy hinne. Dû en ik. Der wennet in kinde fen my,
de kening fen de Skiere Ielen.”
</p>

<p>
„Myn ljeave stimper, ho scil ik dy der krije! Dû scoest forsûpe en ik der by.
Hassan, ljeave, doch gjin domme setten!”
</p>

<p>
Doekele gûlde der hast om. Hassan die sa nuver. Hy rôlle him om, sa det de skyl
ûnder kaem en hysels boppe en do mei ien knap liet de skyl los en it lytse
linige lichemke fen Hassan wie der allinne mar. Sa ’n moai lyts dierke, hy scoe
him nou graech ris efkes aeije wolle. Mar Hassan skodholle... det woe hy net
lije.
</p>

<p>
En do bigoan hy to rinnen as in ljip nei ’t wetter ta, Doekele him gûlende
efternei: „Net der yn, o dû giest dea, ljeave, ljeave Hassan!”
</p>

<p>
„Ik gien net dea en ik bliûw by dy. Lit dy det genôch wêze,” sei Hassan
earnstich. „Astû wiste, hwa ik bin, scoest noait bisouwe ef bang wêze yn myn
bywêzen.”
</p>

<p>
En de podde, dy-t optheden gjin skylpodde wie, gyng deun by de igge fen de mar
stean en rôp hwet, hiel sêft, mar Doekele hearde it dochs.
</p>

<p>
Stadich kaem der in boatsje oandriûwen fen reiden en ielstekkers en sudden
flochten. Heech lei it op de weagen, it roeike der oer. It wie lang net ticht
en dochs wie ’t sa droech as rys fenbinnen.
</p>

<p>
„Der mar yn,” sei Hassan. Op itselde stuit det Doekele it weagje scoe, fielde
’r alle minskegewicht fen him ôffallen as in swier buis en hy waerde sa licht
as in fear. It boatsje sakke net iens by syn ynkommen.
</p>

<p>
„Hwa is det?” sei in hiel lyts grys mantsje oan ’t roer.
</p>

<p>
„Myn frjeon Doekele. Hy moat mei. Ik scil him de wûnders fen ’t wetter sjen
litte. Ik stien boarch for him.”
</p>

<p>
„Dy eare is great for in minskebern,” sei it mantsje.
</p>

<p>
Yn in omsjoch wierne se by it eilân. Doekele hie ’t faken fen fierrens sjoen. It
wie fol beammen en struwellegûd en de groun en de tokken der leine en sieten
nêsten fen allerhânne soarten fen fûgels yn by hûnderten. Reitdompen nesselen
der ek en earrebarren, sims wie de loft der wyt fen. Hwet hie hy der in sin
oan om hjir ris efkes om to strunen, net om de fûgels to forbaljen en de nesten
to fornielen, hwent det bigrutte him fierst tofolle, mar om al dit moaijs ris
fen tichteby to bisjen.
</p>

<p>
Singelier wie ’t, mar do-t se by it eilân oan wâl stapten, wie der net folle
mear fen dit alles en hja bigoanen ek al djipper en djipper mei wei to sinken.
Alles sonk nei de groun. „Bistû bang?” frege Hassan.
</p>

<p>
„Nou net sasear,” sei Doekele greatmannich. Hy wie nou hast sa lyts as Hassan
sels, al wie ’r in minske bleauwn, mar alles nou yn in lyts bistek.
</p>

<p>
Sa sonken se nei de kening fen ’e Skiere Ielen ta, dy wenne yn in paleis fen
sulver op ’e boom fen ’e mar. Allerhânne soarte fen fisken wierne syn
bitsjinders en der wie gjinien, dy-t de oare allyk wie. Doekele kuiere mei
Hassan yn it wetter om en hie der neat gjin lêst fen, det it wiet wie, hwent
hwer se gyngen, kaem in droech paedtsje en der stie it wetter by op as in
sulveren mûrre.
</p>

<p>
„Hy wol it blau fen ’e Middellânske sé sjen, der syn heit op fard hat en de
kraelrotsen der syn mem kralen fen om hat. Is ’t mei Jou wolnimmen, kening?”
frege Hassan oan ’e kening fen ’e Skiere Ielen, dy-t yn in roundeltsje op syn
gouden troane lei.
</p>

<p>
„Alle wûnders fen it wetter lizze útspraet foar syn eagen,” sei de kening en
blies op in kinkhoarnsfloitsje. En do sonken se wer.
</p>

<p>
In eineleaze blauwe sé lei nou foar hjar, stil en ônforweechlik. Palmbeammen
spegelen hjar yn it wetter, fjûrreade cactussen hingen oer ’e mûrren op it
strân to bloeijen en in frjemd wyt skip snie troch it blauwe wetter nei fier
foart.
</p>

<p>
Doekele suchte der fen sa moai wie it.
</p>

<p>
En do bigoanen se wer nuver to reisgjen. It waerde waerm, it waerde hjit en
optlêst like it wol, as kamen se yn in greate hearlike tún en der bloeiden
wûnderbaerlike frjemde blommen by tûzenen. Sims wie it wetter der wyt fen en
sims blijread en sims o kostlikheit! feletten en giel en hja wierne wol sa
great as asterblommen. Sêft leine se op it waerme wetter to forwegen, guont
groeiden by de rotsen op en ien inkelde, ek ien mar, dreau allinne der yn det
lije, blauwe wetter om. Det wie in readen.
</p>

<p>
„Sjoch!” sei Hassan. In greate swarte wetterspin kaem der oansilen, fallende
wei út ’e hichte nei de koelere lichte ta. Doekele skerpe syn eagen op. It
wetter stie wer om hjar hinne as in sulveren mûrre en ’e wjerskyn fen ’e sinne
hûnderten ûren fier boppe hjar oan de loft oan ’t skinen, kleure ek alles hjir
mei frjemde gloed. Wiid-iepen gyngen de iensume reade blom hjar bledden en de
spin kaem al neijer en neijer. En hen! der siet ’r lyk op ’e blom. Hwet like
det moai, det swarte gledde lyfke op det fjûrread! Mar stadichoan waerde it
swart lytser en dochs stie de blom der noch fjûrread to bloeijen, mar de spin
wie wei.
</p>

<div class="fig" style="width:60%;">
<a href="images/img07.jpg">
<img src="images/img07.jpg" style="width:100%;" alt="en de spin kaem al neijer en neijer" /></a>
<p class="caption">en de spin kaem al neijer en neijer</p>
</div>

<p>
„Dy’s opiten,” sei Hassan koart. It griisde Doekele oan, sok iten.
</p>

<p>
Hja reisgen nou twisken himelhege kraelrotsen troch, suver beambosken wierne it
fol prachtige tinne reade tokken en kamen do al gauëftich by in blauwe grot,
der hearde Doekele in great wetter brûzjen. It wie hjir sa kâld det, it fielde
winterich.
</p>

<p>
„Hjir wirdt ien fen ’e greatste rivieren fen ’e wrâld berne,” sei Hassan. „Hy
hjit de Ryn. Wy reisgje der nou yn in menút twa hinne, omt de kening fen de
Skiere Ielen der de macht ta hat, mar oars dûrret it wiken om der to kommen.”
</p>

<p>
Doekele loerde ta in tsjuster gat yn, sjen koe’r net folle, heare namstomear,
hwent de groun dreunde fen it gewelt fen ’t wetter, det loslitten waerde om op
ierde to kommen. It wite brûs spatte hjar om de earen en sims foel der in stik
rots del en plofte yn ’e kolke oan ’e boom ta. It wie in ôfgrys en in wûnder
fen beiden.
</p>

<p>
„En nou noch nei de bosk ta, hwer de dauwedrippen weikomme en op ’e bergen,
hwer de reinbôgen makke wirde en den nei hûs,” sei Hassan en sjaggele op syn
lytse skonkjes foar Doekele út de wetterstriette lâns en wer nei de fêste
groun ta.
</p>

<p>
Hja gyngen nou nei in moaije poarte, dy stie net mear yn ’t wetter, mar op it
lân en der blies Doekele op Hassan syn bistel yn in gouden slotsgat. Fensels
gyng do de poarte op.
</p>

<p>
Doekele skreaude it út, sa hwet wûnderliks hie hy net tinke kind, ea op ’e
wrâld to finen.
</p>

<p>
Der stiene wol hûnderttûzen fen hege beammen, prachtich fen tokken, mar sûnder
bledden. Hwer oars bledden sieten, hinge it nou fol dauwedrippen, millioenen, o
millioenen, en guont hingen stil, guont trillen en fonkelen yn ’e sinne, guont
foelen op ’e groun en dy skitteren ek sa, det de eagen it hast net útstean
koene. It wie in wrâld fen kristal!
</p>

<p>
„Sjochstû wol dy hiele greate dauwepearels?” frege Hassan. „Det binne
minsketriennen. Dy binne der by mennichten. Dy wirde hjir biwarre. Elts minske
ken se en der is nimmen, dy’t se net ris út ’e eagen wrongen binne. ’t Is ’t
earste, det de minske by syn berte bigroet en ’t lêste, der hy mei hinne giet.”
</p>

<p>
„Ik wol noait gûle,” sei Doekele reslút en seach nei de greate, doffe drippen,
ek by strusen oan ’e beammen, swiere stringfollen.
</p>

<p>
„Den wolstû ek net libje, hwent libben is leed,” andere Hassan.
</p>

<p>
Hja wierne nou de Triennebosk troch en lânnen wer oan by de Dauwebeammen. Hja
flonkeren de reisgers tomjitte, ja it like Doekele ta, as flonkeren se noch
folle moaijer as nys ansens.
</p>

<p>
Sá kaem de sinne om ’e hoeke en biskynde alles. „Sjoch noch ienkear, ljeave,
den gien’ wy wer foart”, sei Hassan. „Nim ien sa’n dauwedripke mei as
oantinken.”
</p>

<p>
En Doekele gyng nei in leech struweltsje ta en tepte der in dauwedrip ôf. Hy
tocht, hy scoe him wol torane yn ’e hânnen. Mar de dauwedrip bleau, hwet ’r
wie, yn tûzen kleuren fonkele ’r him to mjitte.
</p>

<p>
En do kuieren se wer foart togearre.
</p>

<p>
„Nou giene wy nei ’t Reinbôgelân,” sei Hassan. „De kening fen ’e Skiere Ielen
joech my de kaei mei. Sjoch,” en hy helle in hiel lyts swânneblomke twisken
syn poatsjes wei en hâldde it omhegen en liet it do falle. En sjoch, hwer it
foel; bûrrele wetter út ’e groun, al mar mear en det spielde in lyts blau
kaeike oan lân en do bigoan det wetter nei hwet mâl gebear to spjalten en der
kaem in lange gong, dy-t wer djip yn ’e ierde op gyng.
</p>

<p>
„Dû komst my mar efternei,” sei Hassan en kûrrele stadich foar Doekele út, hwent
de flier wie sa gled as sjippe en Doekele tochte, foartdaedlik scoe hy wol
rûfty! falle en smartlapen opdwaen as itenspannen sa great.
</p>

<p>
Mar ’t gyng goed en einliks en to ’n lêsten kamen se foar in hege túnmûrre fen
âlde, forware stien, sutrich en smoarch. It wetter dripte der by del en hiele
prachtige griene slingers fen beammen en struwel hingen der oerhinne, ek alhiel
wiet. Ien mei hiele greate bledden, der stie krekt sa’n blau kaeike op
útteikene as Hassan opfiske hie út it wetter.
</p>

<p>
„Sjoch,” sei Doekele, „ús oare kaeike. Scil ’k der nei rikke?”
</p>

<p>
„It komt wol by my,” sei Hassan.
</p>

<p>
En sjeder me, stadich bigoan it moaije bled him to forwegen en sakke al fierder
en fierder nei de groun. Hassan joech mei ’t poatsje it kaeike oer oan ’t bled,
det him oprôlle as in pûdtsje en ’t sa oankrige en op ’t selde stuit sprongen
twa grouwe stiennen út ’e mûrre en troch dy skreef stapten Hassan en Doekele ta
’t lân fen ’e Reinbôge yn.
</p>

<p>
In greate tsjustere bosk fol minskeheech ticht struwel. It tongere en
wjerljochte en de rein foel by streamen, krekt as stiene alle wetterslûzen fen
’e wrâld iepen en pikswarte wolkens jagen de loft lâns as lilke hynsders. Sims
dreune de groun, sa ’n freeslike tongerslach wie der den. En den wie ’t wer
stil, sa stil, det hja hearden it earmoedzjen fen ’e fûgeltsjes yn
deadsbinaudheit yn ’e wiete beammen.
</p>

<p>
Hassan en Doekele kroepen togearre yn in holle wylgenmoes en seagen sa nei al
dizze slimme dingen. Mar do-t it waer hiel swier wie en de wjerljocht net fen
’e loft, bigoan Doekele to gûlen, hiel sunich, hwent hy skamme him al hwet for
Hassan, dy-t net gûlde en dochs folle lytser wie as hy.
</p>

<p>
Syn triennen foelen optlêst by him del op ’e groun en sjoch, it waerden roune
lytse môlkewite kraeltsjes. „Hea!” sei Hassan, „wirdstû moilik, myn lytse
frjeon? Bistû bang, om mei de greate eleminten, loft, ierde, fjûr en wetter
allinne to wêzen? Hja binne sterk en great fen macht, mar hja binne dochs
tsjinders fen in macht, noch folle greater as hja en der dûke hja hjar foar yn
nederigheit, ek as dû de minske en ik, it lytse dier. Der scil ús gjin hier op
’e holle krinkt wirde yn it lân fen de Reinbôge, as dy macht it net talit. Mar
ik wol net, detstû skrieme scilst.”
</p>

<p>
It waer sakseare... it waerde stil. It fjûr oan ’e loft dôve en de tonger syn
bronzen lûd waerde al sêfter en sêfter. Togearre gyngen se do fierder de bosk
yn. It waerde ljochter en hja bigoanen to kliûwen by in hege berch op. Fluch
gyng it, al mar heger en heger. Swart wie de berch, mar de oarde waerde
moaijer, fol mei blommen yn de alderkostlikste kleuren en beammen, hwer ripe
fruchten oan hingen by ’t hânfol.
</p>

<p>
Hiel heech stiene se nou en seagen om hjar hinne. De loft fen it Reinbôge lân
en de groun en de bosk en de bergen. Huzen wierne der net. Do draeiden se hjar
in slach om en gyngen in eintsje by de hege berch del. In frjemd gesûs briek de
stiltme.
</p>

<p>
„Gien mar earst,” sei Hassan. En Doekele gyng. It wie sa wûnderlik, det hy
bleau ek foartdaedlik wer stean. Hjir wie gjin wrâld mear, neat oars as in
great gerdyn fen wetter, det hinge fen de himel ôf oan ’e ierde ta. Sims
forweegde it efkes fen ’e wyn en sims hinge it stil en it wie fen trochsichtich
sulver en noch tûzen kear moaijer as de jounswolkens ea wêze kinne, as se as
skiepkes mei de moanne as hardersman de loft lâns kuierje.
</p>

<p>
En sjoch, der bigoan det alles to foroarjen. It waerde kleurd troch in
onsjenbere hân, read en blau en poarper en krekt, as treau immen it fen ûnderen
op nei boppen ta en stadich fortichte him det alles ta in moaije rounbôge
brêge. Kleurich en heech stie dy nou boppe it wiete lân, onmjitlike great. It
reingerdyn wie oprôlle en yn dize forgien, der wie nou neat oars as dy bôge
mear oan ’e loft, hy bisloech alles.
</p>

<p>
„Sjoch gau, Hassan,” rôp Doekele. „Der giene guont op lâns.” En hja seagen
trije gean. In great jongkearel yn ’t goud, in âld man yn ’t swart en in
fromminsk yn skiere klean. Hast onwillich wei gyngen se hjar wegen op dy
kostlike brêge.
</p>

<p>
„It binn’ de wjerljocht, de tonger en de rein. Hja krigen de wink om nei hûs to
gean. Sjoch se nei, krekt sa lang astû kinste.”
</p>

<div class="fig" style="width:60%;">
<a href="images/img08.jpg">
<img src="images/img08.jpg" style="width:100%;" alt="it binn’ de wjerljocht, de tonger en de rein" /></a>
<p class="caption">it binn’ de wjerljocht, de tonger en de rein</p>
</div>

<p>
En hiel fier oan ’e lofteinder waerden dy trije wei.
</p>

<p>
„Nou moat it mar op hûs ta,” ornearre Hassan.
</p>

<p>
En der kaem in moaije wolken oansilen en der gyngen se op sitten as op in
weintsje en dy brocht se nei ûnderen fen dy frjemde berch ôf. Der stiene de
weagen klear en skouden se sêfkes troch ûnderierdske wetterslinken en poellen
en petten, djippe rivieren en smelle wjitteringkjes nei de mar ta, hwer de
kening fen ’e Skiere Ielen huze yn syn sulveren paleis.
</p>

<p>
„Bitankje de kening mar ris tige en bûg mar ris djip,” rette Hassan. „Hy is in
tige wiis man en regearret it ielekeninkryk fen ’e hiele wrâld. Hjerstmis
ropt ’r alle jongen en sterken op for de fiere reis nei de Oceäen, hwer se
noait fen weromkomme scille. Der is net ien, dy-t efterbliûwt, hja scoene net
doarre. En jierren neitiid komme de lytse bern, dy-t se der krige ha, werom en
tsjinje him wer, lyk as de âlden ek al diene. Guont fen syn foltsen ha ’k wol
moet yn ’e waerme lânnen.”
</p>

<p>
Doekele die, sa ’s him hjitten wie en nei in koart petear fen Hassan en ’e
kening fen ’e Skiere Ielen tynden se wer út it djip wetter wei nei de biwenne
wrâld ta. Der lei it boatsje, der wie de lytse grize skipper en by it oan wâl
stappen waerde Doekele wer swier fen gewicht, minskelik swier.
</p>

<p>
Hassan kroep nei hwet geskermesear wer yn syn skyl en hja skonken ynein en
foldien op hûs yn. It gyng net hird. Doekele waerde slûch en stil en Hassan
swijde, as hie hy nea net prate kind.
</p>

<p>
Thús fortelde Doekele al hwet him oerkaem wie dy deis. Mem glimke en Heit sei
neat. „Scoest ek dreamd ha, myn jonge,” sei ’r optlêst.
</p>

<p>
„Ik ha de daudrip ommers, om sjen to litten,” sei Doekele en hy helle him
twisken tûmme en finger út syn buiskebûs. O hwet flonkere ’r! krekt as ’t
wetter wie, bisparkele fen sinneskyn. Hy rôlle op ’e tafel om en wie fen in
hearlikheit, soksoartigs Heit en Mem selst noait sjoen hiene en optlêst foel ’r
Mem sa mar yn ’e skirte.
</p>

<p>
Doekele tochte om ’e triennen, by de berte skriemd fen in berntsje. „Hâld him
mar, by Memke heart in trien,” sei ’r.
</p>

<p>
„Hwa seit det?”
</p>

<p>
„Hassan, en noch folle mear,” andere Doekele. Hassan lei djip weidûkt yn syn
skyl kwanskwiis to sliepen, mar as ’r ek harke nei hwet Doekele sei!—
</p>

<p>
De winter kaem. Snieflokken fleagen, stoarmen gûlden om ’e sterke stins. Der
wie gjin libben mear bûtedoar, it gêrs lei plat slein op ’e greiden, de beammen
wierne keal en de dieren fen it fjild yn ’e waerme hoalen. Hassan hiene se yn
in hoeke by de hird in hoale groeven en der bledden yn, der die hy syn
wintersliep, by de minsken en dochs in libben nei syn eigen aerd.
</p>

<p>
Mar op in joun, do barde der hwet bisûnders. Hassan kaem foar ’t ljocht... hja
hearden him by de mûrre lâns skermesearjen yn ’e healtsjustere keamer en sa nei
de útdoar ta. Doekele gyng him efternei.
</p>

<p>
„Dyn Heit moat ’k ha,” sei Hassan grommeljende wei. En dy kaem en gyng mei him
der út.
</p>

<p>
„Hear,” sei Hassan, „it is in slimme tynge, dy-t ik bring. Oer in deimennich
scil jou stins bilegere wirde. Ha jou alles klear? Wol for wiken?”
</p>

<p>
De hear krige in freeslike skrik. „Wy binn’ minmachtich,” suchte hy, „en ús
wapens net folle. Dû witste it allegear likegoed as ik, dierke, det ús ljeave
húsnoat is en yn alles bihelle wirdt.”
</p>

<p>
„Derom scil ik machten oproppe, om jou to stibelearjen,” flustere Hassan.
„Wrede machten, hear. Hja scille komme fen Easten en Westen, Noarden en Suden
en ré stean, as ik se de wink jow fen tapakke.”
</p>

<p>
„En ho scilst se tynge takrije?” twivele syn hear mismoedich. „De groun is hird
en de loft is mistich, gjin dier heart dyn lûdtsje en dû scilst it fen kjeld
bistjerre, dierke. Lit komme, hwet wol, mar ik wol dy net kwyt. Ik ha dy
ienkear redt út ’e hânnen fen in prester, dy-t dij brûkte om syn ôfgod to
forhearlikjen en as ’t wêze moat, scil ik dy nou redde for dy sels.”
</p>

<p>
„Optheden stiet it lytse harmeling foar de útdoar,” sei Hassan as ienichst
andert. „Scoene jy him ynlitte wolle, hear?”
</p>

<p>
„Hy scil net komme, as hy minsken rûkt,” abbeleare dy der tsjin.
</p>

<p>
„Hy komt by my, al moast hy ek twisken tûzen minskefoetten trochrinne,” sei
Hassan.
</p>

<p>
Do die syn hear de doar op. In lyts wyt dierke snjitte by him troch en nei de
hoeke fen ’t foarhús, hwer Hassan siet. It like syn hear ta, as stie der noch
folle mear winterfolk foar de útdoar, mar hy doarst der net rjucht nei sjen. De
winternacht wie fol fen spûk en heimnis.
</p>

<p>
Efkes mûskoppen it swarte en it wite dierke noch mei inoar, do sei Hassan: „Nou
kin de doar wol wer op. It boadskip giet nou yn in ûrmennich al nei alle
wynstreken de wrâld oer, derhinne, hwer it gean moat.”
</p>

<p>
It harmeling snúfde by him lâns, foart mei faesje en de nacht waerd’ wer sa
stil, as in wite winternacht fen snie en froast mar ea wêze kin.
</p>

<p>
De hear krige Hassan op fen ’e flier en waerme him, hwer syn sterke goede herte
kloppe en hy waerme him der sa lang, det selst syn snútsje gloeide. Do brocht
’r him wer by de hirddobbe to plak, djip yn ’e rûchte en bledden.
</p>

<p>
Der wie noch gjin wike oer forroan, do op in joun kaem Jelleman om ’e hoeke fen
’e doar en sei, der stie in greate smite folk foar de poarte en easke, om
iependien to wirden. En as ’t net mei goedens gyng, den kamen se oer de
tichtfearzene greft en stieken alles yn ’e brân.
</p>

<p>
Hastich brocht de hear wiif en bern yn feilichheit yn in ûnderierdsk forskûl
en al syn have en goed, hwer ’r it measte bistek op hie. It sulveren krús, woán
op ’e heidens en him tige dierber, stiek ’r yn ’e bûs en Hassan, der taeste ’r
nei, hastich fen hân en naem him ek mei.
</p>

<p>
„Jou kinne my hjir ek wol bliûwe litte, hear,” sei Hassan grommeljende wei,
hwette moarnssiik nei de lange wintersliep, der hy al wer út wekker makke
waerde. „Lit se mar komme en by de mûrren opklauwe, hja falle wol wer del.”
</p>

<p>
Mar hy leauwde it mar heal en brocht him nei syn wiif ta. Dy siet, de bern om
hjar hinne, yn in forskûl djip ûnder ’e groun, in flaubarnende kjers ta selskip
en hja gûlde. En Doekele tocht om ’e minsketriennen yn ’e Dauwebosk. Leed en
minske en minske en leed, altyd alweroan de twa kammeraten, noait wer to
skieden.
</p>

<p>
Nou kaem it op fordédigjen oan. Hja hellen de slingers en ’e slingerstiennen
foar ’t ljocht en gruden strie en stieken dy oan en smieten dy sa op ’e
bilegerers. Dy wierne o sa machtich, wol fyftich man en hja sels hiene mar sa
’n toalve man warber folk. Oer in ûrmennich wie alles al foarby, as der gjin
help kaem en hwerearne scoe dy weikomme? Uren fier gjin stins ef kleaster,
allinne dizze oerginstige bûrman, altyd al op ’e loer, om him ’e deastek to
jaen.
</p>

<p>
It measte griisde it him oan om wiif en bern. Hysels seach al sa faken de
oarloch, de dea hie him al sa faek fen tichteby oangniisd, det hy koe him. Mar
dy oaren?!
</p>

<p>
Sels bitsjinne hy de greatste smytswingel en kegele swiere balstiennen op ’e
fijan. Mar det wierne hoekhâlders. Efkes gyngen se wol tobek, mar do bigoanen se
wer fen nijs, fûleinich. Hja rameiden de poarte al, strak ansens wierne se by de
doar... yn it forskûl...
</p>

<p>
Der ynienen hearde hy in frjemd gelúd. It wie noch o sa fier ôf, al hearde min
it boppe de lûden fen ’e nacht út. De fijan hearde it ek. Efkes waerde it stil,
sa stil, det min hearde it knetterjen fen ’e poartdoarren, dy-t al yn ’e brân
stiene.
</p>

<p>
Wer slingere hy stien op stien en wer hearde hy det lûd. It kaem hird tichteby,
krekt as jage en swypke immen it oan... De klamme switdrippen hingen him oan ’e
hierren... hy bigoan it lot fen syn fijan to bigripen...
</p>

<p>
De slinger glied him út ’e hânnen, hy liet nou oan in greatere macht oer, hwet
him yn syn lytse minskelikheit onmooglik wie.
</p>

<p>
It gegûl wie nou al hiel tichteby, hy seach by it ljocht fen in greate barnende
striewiske, dy ’r falle liet, de fijan út ’e finsterbanken weitûmmeljen en
riedeleas by inoar stean.
</p>

<p>
In oar leger kaem op... de wolven. It wite lân waerde der swart fen, der wierne
hûnderten en foaren op gyng ien mei hwette in stive poat. As Doekele him sjoen
hie, hie ’r sei... hy liket op Biterke fen alear, mar nou is ’r great...
</p>

<p>
Hwet der do barde, bleau it heimnis fen ’e nacht en dy is wreed. De oare moarne
wierne der nin minsken mear en nin wolven. Ien amerij wierne se oproppen, hja
kamen fen Easten en Westen en Suden en Noarden en diene hjar plicht, om den wer
foart to gean.
</p>

<p>
„Hassan,” sei syn hear tsjin him, „hwet kin ik dy goed-dwaen for dizze saek?”
</p>

<p>
„Neat,” andere Hassan hwette stoef. „Ienkear retten jou myn earme siele út de
hân fen dy freeslike ôfgod, it is lyk om lyk gien, hear.”
</p>

<p>
Noch lange, lange jierren libbe Hassan sa mei syn folk op ’e state, hy en it
moaije Arabyske wite skimmelhynsder, beide bern fen fiere frjemde lânnen. Do op
in moaije, mylde simmerjoun lei Hassan dea op ’e greate balstien, hwer hy him
sa jerne yn ’e sinne kûsterje mocht. Yn deadsneed hie hy him omkeard en lei nou
mei it teare lichemke nei de sinne ta keard, stiif en kâld.
</p>

<p>
„Wy scille him moarnier bigrave. Lit mem ierde him ta hjar nimme yn hjar waerme
skirte,” sei syn hear en it gyng him oan ’t hert.
</p>

<p>
Diselde nachts, ek sa mar ynienen, stoar it moaije Arabyske hynsder ek.
</p>

<p>
Hy reisge Hassan efternei wer nei it fiere frjemde lân ta, det hjar heitelân
wie.
</p>

</div><!--end chapter-->

<div class="chapter">

<h2><a name="chap08"></a>DE PRINSESSE MEI ’T GOUDEN PARRESOLTSJE.</h2>

<p>
Der wie ris in prinsesse, dy wenne yn in paleis, det stie op in hege berch en
det paleis wie sa great, der wierne wol tûzen keamers yn, allegear like moai en
in prachtige tún lei der yn ’t fjouwerkant omhinne en selst winters, as ’t
snijde, bloeiden der noch blommen en songene der noch fûgels, hwent de hiele
tún wie ûnder spegelglês bikape, en de oarelstiens mûrren wierne sokke
hoekhâlders, dy lieten net ien sigen troch.
</p>

<p>
Ut de finsters fen ’t paleis seach min de wrâld yn ’t roun, séën en steden,
greate bosken en griene greiden. Mar it wie allegear sa fier ôf... min seach
allinne it moaije en net it mâlle der middenmank. En sa seach de prinsesse it
ek altyd ...
</p>

<p>
Fen ’e wrâld wiste hja neat... Hja wist allinne, hja wie in prinsesse... alles
waerde foar hjar weinaem... Hja iit fen goudene pannen en dronk út sokke tinne
glêzen, det as se der út dronken hie, den foelen de glêzen yn grús op ’e flier
en alle dei droech se in nij kleed fen ’e echtste side en parels en diamanten
der op binaeid. En noait ef to nimmer wie it stael gelyk fen de iene dei op ’e
oare... Wevers wierne alle dei dwaende to weven en skilders to skilderjen en
fammen om to borduren, om mar wer hwet nijs út to finen for det jurkje fen ien
dei, det kostlike kleed fen ’e prinsesse. En moarns lei it op ’e stoel foar
hjar bêd en it wie it earste, hwet se seach, as se wekker waerde. Sims lake se
den, sims stume se, al nei ’t it sin stie. En as se lake, den krige de makker
in pong fol goud en as se stume, den waerde ’r for altyd út it lân band, fier
foart, hwent hwet scoe sa ’n domme kwast, dy-t net iens ien dei in
prinsessewinsk bifredigje koe!
</p>

<p>
Tsjien moai optúchde hynsders en tsjien optúchde weinen stiene yn ’e stâl
klear, as se ris ride woe en as se ris kuiere yn ’t moaije tún, den waerden
earst de paden mei lange lopers bilei en mei roazebledden bistruid en efter
hjar oan kaem in tsjinster en dy hâldde in parresoltsje boppe hjar holle.
</p>

<p>
Det wie in aldernuverst parresoltsje. Fen goud wie ’t en wit hofolle
nuddeltinne goudene latsjes foelen boppe oan oer inoar hinne en ûnderoan
waeieren se út en oan elts hinge in lyts gouden skeltsje, fiif en fyftich mei
inoar en as de prinsesse roan en de tsjinster hâldde it boppe hjar holle, den
bigoanen al dy lytse skeltsjes to tingeljen en makken in wûnderbaerlik moai
mesyk. En de sinne koe hjar sa net bynei komme, hwent in greate kinstner hie
der in siden doek oerhinne spand en dy binaeid mei frjemde greate blommen, hjar
heite wapenblommen. Sa kuiere hja den yn ’t tún om en hâldde hjar sa fij fen ’e
minsken, det hja wiste neat fen ’e wrâld. Earmoed en lijen, rûzje en haet,
ljeafde en smert, hja wiste net iens, det it bistie...
</p>

<p>
„Hja is sa tear, it scoe hjar de dea dwaen, as se wiste, hwet der yn ’e greate
wrâld omgiet,” sei de kening. „Lit it libben oan hjar foarby gean as in dream,
mar dy greate sé syn wieling hjar nea forswolgje,” en hy seach nei hjar, wylt
se foarby gyng yn poarperkleurige side, reade roazen yn it hier, prinsen om
hjar hinne en it gouden parresoltsje boppe de holle.
</p>

<div class="fig" style="width:60%;">
<a href="images/img09.jpg">
<img src="images/img09.jpg" style="width:100%;" alt="hja gyng foarby, roazen yn ’t hier en ’t gouden parresoltsje boppe de holle" /></a>
<p class="caption">hja gyng foarby, roazen yn ’t hier en ’t gouden parresoltsje boppe de holle</p>
</div>

<p>
„Scoest dû it lot twinge kinne?” lei de keninginne der dimmen tsjin yn. „Elts
minske komt op syn eigen paed tolânne en elts minske giet nei it plak, hwer de
dead him forwachtet...”
</p>

<p>
„Ik ha de macht en scil hjar brûke ek, om hjar alle leed to ûntkearen,” sei de
kening stoef.—
</p>

<p>
Ienkear kaem der in dei, do wie it snikhyt. It hie noch nea sa waerm west. It
paleis op ’e berch wie krekt as wie ’t in oun en de sinne barnde der op, det de
glêzen knapten en de fisken yn ’e fivers bigoanen boppe to driûwen en stoaren
fen ’e hjittens.
</p>

<p>
De kening liet de hynsders ynspanne en in licht weintsje út ’e stallen helje en
der ried de keninginne yn nei de lichten ta, nei de âlde bosken ta fen it skaed
en ’e wjitterings en ’e bimoske paden. En der kaem in hiel lyts weintsje,
side-bifûrre en mei fjouwer wite kedtsjes der foar en der waerde de prinsesse
yn droegen, om ek mei nei de bosken. It gouden parresoltsje waerde hjar boppe
de holle hâlden en de fiif en fyftich skeltsjes tingelen en mesiken, wylt it
weintsje sêft en fluch nei de delte ried...
</p>

<p>
De bosk wie great... de bosk wie koel... Mar om middei hinne waerde it der ek
al waerm... der kaem in tongerbui opsetten en in stoarm. De wjittering waerde
in loslitten munster en sloech de brêge yn grús, dy spielde mei nei de kening
syn fortoef en yn in omsjoch fornielden wetter en stien al det ’r fen wie. De
minsken dreauwne mei, jammeren efkes, do wie alles stil yn ’e greate bosk...
Allinne de stoarm syn djip en lilk lûd, det stoar net... En it wetter syn
geklok ek net...
</p>

<p>
De prinsesse wie fêstrekke oan in greate beamtokke en dreau hird mei foart, de
lytse hantsjes stiif om ’e tokke, de knibbeltsjes stiif tsjin de ronfelige
bast... Hja gûlde net, hja dûkte hjar net foar de geweldener, hja siet rjucht
oerein en seach it libben, sa ’s det bigoan om him oan hjar to iepenbierjen, al
wie ’t den ek op in bjusterbaerlike menear.
</p>

<p>
Hja wie in keningsbern en derom stie se it gefaer en knypte de eagen net
ticht... Al djipper gyng ’t nei de delte en einliks kamen se yn ’e brede, wide
stream, dy-t folle stadiger gyng en dy naem se mei, ûren en uren fier. Optlêst
kaem de beamtokke yn ’e knipe twisken meispield hout en stikken rots, hy
draeide in kear ef hwet om, krekt as wie ’r yn in wielkolke en einliks lei ’r
stil oan ’e igge fen it brede wetter, yn it skaed fen in greate eskenbeam.
</p>

<p>
De prinsesse krige wer hwet moed en kroep op ’e tokjes lâns nei de wâl. Der
gyng se yn ’e hjitte sinne sitten en droege de gazene jurk, dy-t hjar yn
fodsjes om ’e lea hinge en ’e skoentsjes fen reade side mei hjar moaije
diamantene gaspen, dy hinge se heech oan ’e beam to druijen. For ’t earst yn
hjar libben brûkte se hjar eigen prinsessehantsjes en sjoch, it wie ark en
foechsum ark ek. Hja pakte it parresoltsje, det twisken de beamtokken bitize
siet en scoe det nou sels ris opstekke, mar sjoch, it woe net mear en de
skeltsjes seine ek net mear fen tingeling. Do bigoan se to gûlen, hwent det
moide hjar sa alderfreeslikst. Hja makke hjar sa oerstjûr, det hja waerde der
licht fen yn ’e holle, alles bigoan to draeijen en hja pakte mar gau de
eskenbeam beet, om hâld to habben. En do wist se fen neat mear... hja foel fen
hjarsels en swimend siichde hja derhinne.—
</p>

<p>
Pame kaem mei Hip, syn ezeltsje út ’e sted wei en togearre panderen hja op hûs
yn. It gyng stadich, Pame tôge in pong fol jild mei en Hip twa greate
baelsekken fol gûd, in tintsje en den noch for in dei iten for twa mûlen en Hip
sines, dy hinge altyd de lippe nei in swiet flaubyt. Dy koé net sêd.
</p>

<p>
It roan al tsjin de joun en Pame hie syn nocht. Jister hie it sok swierwaer
west, det ’r net reisgje koe, hjoed wie ’t ek al wer waerm, mar nou mei de joun
kaem der koelte oanwaeijen oer it wide wetter en him tochte, der ûnder dy hege
eskenbeam spraette ’r mar in leger for de nacht en iit der syn jounbrogge.
</p>

<p>
Krekt scoe ’r der oer gear, as der seach ’r hwet frjemds lizzen. Yn in omsjoch
wie hy der by en bistoar it hast fen skrik. In minske! in famke... in dea
famke! Mar sa slim wie it noch net... hja libbe... hja sykhelle...! Gjin ketier
letter lei se yn Pame syn tintsje en do-t se de eagen opsloech, seach se hjar
jounbrochje al klear stean, in timpke brea mei toar spek bilei en der in tinnen
kûmke fol drinkenswetter by. Hja taeste der bigearich nei, o hwet smakke it
swiet! It smakke folle lekkerder as by heites de taert en de sûkela! En hja
bigoan to praten yn in tael, dy-t Pame net forstie, mar der hy wol safolle
bigryp fen krije koe, det hja nei hûs woe.
</p>

<p>
„Ja!” nikte hy frjeonlik en hy wiisde nei de ûndergeande sinne, „moarnier den
reisgje wy.” En sa rekke de prinsesse yn ’e sliep yn it tintsje fen Pame, de
wever, mei in baelsek fol gûd ta leger en in oare baelsek ta pel en de wietige
groun om ’e âld eskenbeam ta ûnderleger.
</p>

<p>
De oare deis droech Hip in nuvere lading, oan ’e iene kant in optaest-folle
baelsek en oan ’e oare kant skommele it prinseske yn ’e oare baelsek. Pame
moast der fen glimkje. Hwet scoe Ljeafke sizze!!
</p>

<p>
Hird gyng it troch de greate bosk op hûs yn. Hip waerd danich oanfitere. Pame
socht ûnderweis wylde ierdbeijen en treau se it famke ta en twa kear ûnderweis
skoaide ’r môlke for hjar op by de huzen.
</p>

<p>
Einliks en to ’n lêsten, der skimere syn húske twisken de hege beammen.
Hielendal mei mosk bigroeid wie ’t en wylde roaskes ranken der heech by op.
</p>

<p>
„Ljeafke!” rôp ’r al fen fierrens. „Kom hjarren. Help my gau.” En Ljeafke, syn
wiif, smiet de toffels út en kaem der hoazfoetling oanrinnen.
</p>

<p>
Der seach se it kopke fen it prinseske ta de grouwe baelsek útkypjen.
</p>

<p>
„Pame,” hime se, „...hwet hastû nou meinaem! Dit wirdt my mâldernôch.”
</p>

<p>
„My ek,” sei Pame, knope de baelsek los en woelle it prinseske út ’e jassen en
doeken wei, hwer hy se mei bistoppe hie, hwent klean hie se hast net mear oan
’t lyfke en hja hie bleate foetsjes.
</p>

<p>
Ljeafke, oars sa praetsk as in bolrinder, bistoaren de wirden yn ’e mûle. Mar
do krige se meilijen mei it harterke, det der sa raer by hjar ynstouwen kaem,
hja naem se op de earm en tútte se op it foarholtsje.
</p>

<p>
„Hwastû biste en hwer wei, maelt my net, mar bliid bin ’k mei dy,” sei se en
roan mei hjar yn ’e hûs.
</p>

<p>
Hja waerde wosken en der kamen sêfte linnene lapen fol salve om hjar iepene
foetsjes en hja krige in skjin nachtjakje fen Ljeafke oan en in read knopdoekje
om ’e hals. En sa rekke se yn ’e sliep yn it frjemde hûs, yn ’e lytse wente fen
Pame wever en Ljeafke yn ’e greate bosk...
</p>

<p>
It dûrre in goed wike, do wie se wer klear en de foetsjes hjille en koe se
fortelle, for safier as se inoar forstean koene, det hja wie in prinsesse en
hjar heit wenne yn in paleis, det wie in kening. Pame en Ljeafke woene it mar
kwalik leauwe, hja wie suver krekt en allyk as oare famkes en moai yn ’e klean
wie se ek al net, hja hie net iens in kroantsje op ’e holle en in ringkje om ’e
finger. Ien ding forbjustere hjar allebeide dochs wol hwet: det parresoltsje!
Det wie sa ’n nuver ding, soks hiene se hjar libbensdagen nea net sjoen. En
Ljeafke krige it út de blikke, hwer it in deimennich stien hie to druijen,
pakte it yn sydpompier en lei it yn ’t kammenet, hwent, „sjoch,” sei Ljeafke,
„dit ’s dochs wol greateljue’s gûd en is ús licht in fingerwising, hwer se thús
heart.” Pame sei net folle, hy skreau alles, hwet it famke sei hie, sa goed en
sa kwea as ’t gyng, op yn syn sakboekje en bigoan der oer to rekkenjen, det der
miskien dizze winter trije om syn dis sitte scoene en de brochjes wol ris tige
lyts wirde koene.
</p>

<p>
De hjerstmis gyng ’r wer nei de greate sted mei stikken nij weefd gûd, mar ho-t
hy ek neifraech die, nimmen wiste fen in prinsesse, dy-t wei wie en optlêst
frege hy mar net mear, hwent hja bigoanen him út to laeitsjen en det stiek him.
</p>

<p>
Earst jeuzele en eamele Pykje, hwent sa neamden hja hjar mar, wol ris om foart
en wie hjar ek al twa kear ûntkaem en de bosk ynroan en woe ek wol ris net ite,
omt se folle lekkerder ha woe, mar optlêst biwoan it allegearre. Hja wie selst
wiis mei it jurkje, det Ljeafke hjar út in âld skoart fen hjarres makke hie. En
do-t Pame op in dei thús kaem en hjar in jong iikhoarntsje brocht ta boarter,
tocht se net mear om foart.
</p>

<p>
Noch ienkear foar de lange winter gyng Pame wer op reis nei de sted en wie wer
wakker dwaende, om nijs op to strewearjen oer it fondelingkje. Ljeafke hope yn
hjar hert, it scoe wer mis wêze en nimmen opdaegjen komme, om Pykje to heljen,
hwent hja wierne nou beide al sa mâl mei hjar as hwet, suver as in eigen bern.
En njonkenlytsen forgeat it prinseske, det se ea in prinseske west hie en hja
nou neat oars mear wie as it famke fen Pame en Ljeafke.
</p>

<p>
Do-t Pame for de twadde kear werom kaem út ’e sted, wie ’r wakker op ’t snjit,
hwent hy hie safolle jild bard for syn weefde kleedtsjes as noch noait
tofoaren. De minsken fochten der suver om. Det moast komme, omt Pykje him de
triedden útsocht hie, hwent hja fortsjinne al aerdich mei en den sei se:
„sjoch, heit, sa wirdt it in moai stael”, en den weefde hy it sa. Ien wie der
by, det wie in greate blauwe blom fen in wûnderlik fetsoen en dy kleedtsjes
forkoft hy ek it measte en krige der noch gâns bistel op ta, sadet hy hast de
hiele winter wirk hie en der wie hy bliid ta.
</p>

<p>
Sa gyngen de jierren foarby en Pykje groeide op ta in jongfaem en hja seach it
libben, sa as it wie. Hjar sabeare mem waerde siik en wiken die se allinne
alles, hwet der to dwaen wie, Pame briek in set letter de skonk, do moast se
midden yn ’e winter allinne mei Hip nei de sted en bringe it wirk by lâns en in
pear winters hiene se it sa krap hawn, det der mocht hjar gjin stip by de
ierdappels barre. Mar nou kaem it rûmmer om en koe it selst in moaije, nije
jurk lije. Wytwollen wie ’r en hja binaeide him sels mei borduersel en det
dûrre wiken. Mar do wie ’t ek in pronkje!
</p>

<p>
Yn dizze tiid barde it ris op in hjerst, do krige Pame tynge fen in great
minhear, dy woe komme to jeijen en by him jimmetite en útfenhûsje. Pame siet
mei de hânnen yn ’t hier, mar Ljeafke, redsum as altyd, sei: „Wistû hwet, ik en
dû en Pykje giene yn in tintsje yn ’e bosk en minhear yn ús hûs.”
</p>

<p>
Hja himmelen it hiele hûs út en setten alles ré en do mei hjar trijen nei de
tinte en in setsje letter hearden se de hoarnen al trompetterjen en de hynsders
al draven. De bosk rekke fol. Wol tritich wierne der, allegear forname ljue yn
’t goud en side en driûwers en jagers by de fleet. Ljeafke en Pykje loerden om
in hoekje en binoasken fen fierrens det hiele spil. Ien jongkearel wie der by,
dy mocht Pykje skoan lije. Hy wie mar ienfâldich yn ’e klean en gjin goud oan
him en dochs kipten hjar eagen him der altyd wer út.
</p>

<p>
Ljeafke seach ’t spul oankommen en hja suchte. Hjar okke wie nou great en hwa
wit, yntkoart naem de iene ef de oare snúshaen se mei. It gûlen stie hjar
neijer as ’t laeitsjen.
</p>

<p>
Dy joune kuiere Pykje mei de jongfeint. Hy wie sa oannimlik fen wezen, det hjar
hertsje gyng for him iepen as in blomke. En sa kamen der in bulte jounen, krekt
sa lang, det ’r hjar in ringkje joech om to dragen, mar ienfâldich en tin, mar
omt it fen him jown waerde, wie ’t in kostlikheit.
</p>

<p>
En hja helle in lyts pakje út ’e bûs en joech him det oer. Der siet in moaije
bûsdoek yn en der hie se sels dy frjemde blom op binaeid, dy-t Pame ek biweefde
yn syn kleedtsjes en dy-t hja him leard hie.
</p>

<p>
De jongfeint wie der wakkere bras mei en treau him foarsichtich yn ’e bûs.
</p>

<p>
„As it maitiid wirdt en de swarte klyster sjongt, den helje ik dy. Den hâlde wy
brilloft,” sei ’r en tútte hjar op it bloune hier.
</p>

<p>
„En hwer bliûwe heit en mem den?” sei Pykje.
</p>

<p>
„Dy giene mei. Dy ha den ek by my hjar thús.” Det like Pykje skoan ta, hwent dy
koe se net bêst wer misse.
</p>

<p>
De bosk stie yn syn moaijste pronk, alle beammen bloeiden, alle fûgels
songen, do kaem de jongfeint der geandefoet oan om Pykje to heljen. Det
sinnige Pame einliks al hwet min, hwent him tochte, ien yn tsjinst by sa ’n
hege hear koe wol for ien dei in reau liene en hwette prot spande hy âlde Hip
yn foar in lyts karke, der lei Pykje hjar hiele habben en hâlden op. In
kleankiste fol klean, hwet húsrie, in moai weefd kleedtsje, fen Pykje sels
weefd yn twa lange winters en noch hwet snypsnaren.
</p>

<p>
Foarenop gyngen de jongeljue, Pame stjûrde Hip en Ljeafke kaem efteroan mei de
njute ka op ’t skouder, der Pykje sa ’n bulte mei op hie en in jodebaerd en in
beltsjeblom yn in âld amer oan ’e earm.
</p>

<p>
Hja gyngen nou wol mei to brilloftsjen, prottele Pame stilwei foar him hinne,
mar by dy skoansoan ynwenje, like him safolle as fleanen. It scoe der licht wol
fen de biheinde byt gean en det noaske him net. Ljeafke sei net folle, hja
futtele mar stil mei, alhowol se Pame yn alles gelyk joech. Hwa wit, hwet ryk
minhear Pykje noch net krije kind hie en nou hjar oartsen sa forspylje oan in
hearsfeint. Skrabjen om ’e kant waerde it al syn libbensdagen!
</p>

<p>
Skraelwirk in ûre hiene se sa fjouwersum roan, do kamen se by in hûs mei in
greate skûrre. De doarren fleagen op en der ried in moaije koets ta ’n út mei
twa hynsders der foar en in koetsier op ’e bok alhielendal yn ’t goud. Pykje
hjar feint wie der neat by. Pame hie der suver hartsear fen. Mar hawar! as
dizze hjar sin wie, den scoe se him ha.
</p>

<p>
Pykje hjar feint gyng nei de koetsier en frege, as se meiride koene. Dy seach
him earst ris op en del oan, do nikte ’r fen ja, mar net sa wakkere oansjitsk,
mirk Pame wol, hwent dy hie hjoed eagen as skoenmakkerselsen.
</p>

<p>
„Stap mar yn,” sei ’r do. „’t Is in reau fen myn baes,” Pykje abbeleare net
tsjin, stapte der yn as wie ’t sitten yn sa ’n koets hjar dageliks wirk. Mei in
freeslike tsjinsin rekke Ljeafke optlêst ek yn ’e koets en Pame, dy-t by Hip
bliûwe moast, bûgde wol sa deftich foar de hege koetsier, mar dy wie fierst to
greatsk om ek mar iens nei him to sjen. It ein wie net sa fier, wist ’r wol,
der lei de nije went fen de jongeljue.
</p>

<p>
Hwet ried it hearlik yn dy wein! Sidene kjessens op ’e banken en in fewielen
kleed ûnder de foetten en oan ’e souder hinge in lampe fen spegelglês. Der ris
in wike mei foart to riden allinne mei Sigûrd!
</p>

<p>
„Dyn baes is ryk, tink ik?” fiske Ljeafke frouljueseftige bitûft. „Dit liket
tominsen net sa min.”
</p>

<p>
„Hy kin it skoan stouwe,” andere de jongfeint.
</p>

<p>
„Hwerom koe sa’n reau ús net helle ha fen hûs?” sei Ljeafke wer. Der wie hwet
oan dit hiele spul, der se net by koe en Ljeafke hie in fine noas, sei Pame
altyd.
</p>

<p>
„Ho scoe ’r swaeije kind ha yn ’e bosk mei twa hynsders?” frege de jongfeint
werom.
</p>

<p>
„Dos dit reau is wol fen jou baes?” sei Ljeafke wer.
</p>

<p>
„Tominsen net fen my,” andere de jongfeint, wylt ’r glimke.
</p>

<p>
Do-t se in setsje riden hiene, kamen se foar in brechje. Wyt wie ’t. En der
roan in loantsje op út fen bloeijende hagebeammen. En dy roeken!! Och, it wie
ommers maitiid....
</p>

<p>
En der efter yn det loantsje, hielendal op ’e ein, skimere in húske, lyts en
ljeaf.
</p>

<p>
„Uzes,” sei Pykje hjar feint. „Hjir scille wy trouwe en for earst bliûwe.”
</p>

<p>
En sa barde it. Der stie in boargemaster en de getugen en do-t Pame der ek wie,
trouden hja. En omt hja beide sa earm wierne en inoar neat oars jaen koene,
joegen se inoar allinne in tútsje en de fûgeltsjes songen der by en alle
blomkes fen ’t tún skripten om ’t hirdst, om krekt dy iene amerij de
alderlekkerste geur foartwaeije to litten.
</p>

<p>
En Pame en Ljeafke kamen nei in swiet middeimiel wer bihâlden thús. En do-t
se thús wierne, gûlden se allebeide.
</p>

<p>
Sigûrd en Pykje wierne sa lokkich yn hjar lyts húske, det hja forgeaten de tiid.
De dagen fleagen om.
</p>

<p>
Mar op in goede dei sei hy: „My tinkt, nou scille wy mar ris op reis. Doch dyn
troujurkje mar oan en set der dyn readfewielen mûtske by op... sa meij ’k dy it
ljeafst lije.”
</p>

<p>
„Hast dyn nocht om hjir langer to wêzen?” frege hja en seach him djip yn de
eagen.
</p>

<p>
„Ja”, andere hy, „ik moat ris hwet oars sjen. Wer oan ’t wirk... jild
fortsjinje.”
</p>

<p>
Pykje suchte. „Der hie ’k nou noait wer om tocht”, sei hja. De kenyntsjedagen
wierne út, it scoe wol op bodzjen yngean optlêst, hie heit sei. Nou, al moasten
se den ek skrippe, togearre scoe ’t net swier falle en hja scoe Sigûrd bystean,
safolle as se mar koe.
</p>

<p>
Hja siet mei hjar bleate foetsjes yn in djip forhoalen herntsje fen it tún en
liet se hingje yn ’e wjittering, dy-t by hjar lâns streame. It wetter wie sa
klear as glês en de fiskjes swommen mei wize eachjes hjar lytse minskefoetsjes
foarby. Sims dreau er in moaije blom lâns en inkeld kaem ’r in fûgeltsje en
dronk him sêd en gyng den deun by hjar sitten to sjongen.
</p>

<p>
Oars wie Sigûrd altyd moarns al in skoft foart nei syn baes en allinne middeis
thús, mar nou hjoed bleau ’r de hiele dei by hjar. It wie in feestdei! Hy hie
hjar in krânske fen roazjen flochten en dy hie hja yn ’t hier. „Krekt as is der
hwet tige moaijs op kommenswei,” sei hja en glimke him ta. Troch it skreefke
fen hjar mûle seach ’r hjar krytwite toskjes blinken.
</p>

<p>
„Kin ’t noch moaijer?” sei hy en togearre gyngen hja yn ’e hûs.
</p>

<p>
De oare deis reisgen hja, geandefoet fensels. Gyng ’t oer stiennen ef hulterige
reden, den droech hy hjar sims wol ris, den sloech hja him de earmkes om ’e
hals en hja hiene it bêst nei ’t sin, al wierne se ek earm en syn pongkje sa
plat as in skoltsje.
</p>

<p>
Pykje seach der ris skean nei. It hinge sa slop oan syn milbân.
</p>

<p>
„Hastû wol genôch for joun ûnderdak?” hifke hja, do-t hja einliks yn ’e fierte
in greate sted seagen. Der moasten se hinne, sei hy, der fierden se feest, sa
’s it like, den koene se det ek noch sjen. Op alle toerren wapperen flaggen en
fleurige mesyk syn lokjende lûden waeiden det oer op hjar ta.
</p>

<p>
„Sjoch,” sei Pykje, „hwet komt der in moaije wein oan. ’t Liket uzes fen
langlêsten wol.”
</p>

<p>
„Woest der wol wer yn, loaike?” pleage hy.
</p>

<p>
„Nou!” sei hja.
</p>

<p>
„Stap mar yn,” sei hy, do-t de wein by hjar hâldde en Pykje die det.
</p>

<p>
—Greatsk as det wyfke fen my is, tocht Sigûrd. Der koe kwalik in knikje for de
koetsier ôf. En hy glimke in bytsje.
</p>

<p>
„Ik woe wol, det wy sa ’n wein hiene,” sei Pykje út de groun fen hjar hert. „Al
wiestû der den ek mar koetsier op.”
</p>

<p>
De koets mei syn moaije skimmelhynsders kaem tichter by de sted en hja rieden
gjin oare minsken efterop as allegearre yn Sneinske klean en blommen yn ’t hier
ef yn ’e hân.
</p>

<p>
„Hwet is der dochs dwaende?” frege Sigûrd oan ’e koetsier. „Jimme binne
allegear sa út de leage wosken, de sted glimt der fen.”
</p>

<p>
„Us kening syn soan trouwt hjoed ommers man. Hwer binne jou wei, det jou fen
neat witte,” andere de koetsier noartsk. „En hjir moatte jimme der út, ik doar
jimm net fierder meinimme, hwent ik moat nou de earste kok ôfhelje, dy moat
joun itensiere yn ’t paleis.”
</p>

<p>
Sigûrd joech him in dofke út syn plat pongkje. De koetsier gnyske. In keal
pearke, takseare hy. Mar det wyfke! hielendal om ’e nocht hie hy dy wol it
hiele greate keninkryk yn ’t roun ride wold!
</p>

<p>
Stadich kuieren se nou troch de moai forsierde sted en lânnen einliks oan by in
great wyt paleis.
</p>

<p>
„Wennet dyn baes hjir altomets?” sei Pykje en seach om hjar hinne, net iens sa
binijd, hwent krekt as hie se sa ’n paleis wol earder sjoen.
</p>

<p>
„Ja, hwet seistû der fen?” en yn syn moaije kleare eagen laken stjerkes fen
plesier.
</p>

<p>
Pykje seach by hjar ienfâldich wyt wollen jurkje del, nei de selsbreide hoazkes
en ’e nederige skoen, sûnder in gaspke ef in strikje. En do sloech se de eagen
op nei Sigûrd, hjar greate, foarse man. „Hja scill’ my wol útlaeitsje en dy ek,
detst der mei sa ’n earmen oankomste. Meijst my noch wol lije?” en kroep him
efkes oan yn in tsjuster herntsje.
</p>

<p>
„Gien mar mei en hwet der ek bart, wêz noait forslein. Gjinien scil in wird
tsjin dy sizze doare,” en hy krige hjar by de hân. En sa gyngen se troch lange
gongen, folle en net genôch, al moaijer en moaijer en kamen einliks foar in
hege doar. Der stiene wol tsjien lakeien foar to luiwammesjen, mar gjinien
forroerde in fin, do-t hja der oankamen. Hja stiene as stânbylden.
</p>

<p>
„Bistû bang?” sei hy.
</p>

<p>
„Hwet scoe der my oerkomme kinne, astû mar by my bist?” andere hja. Ho greatsk
sei hja det!
</p>

<p>
Ien taest nei in knop, de doarren fleagen op en hja gyngen troch in prachtige
seal fol folk nei in gouden troan ta en der siet in âld man op, in kening mei
in gouden kroan op ’e holle, in wite baerd fen wol in jellen lang en in
readfewielene mantel oan mei gouden blommen.
</p>

<p>
Trompetters bliezen, sjongers songen, alle minsken gyngen oerein en Sigûrd en
Pykje gyngen der twisken troch, rjucht op ’e troan yn. Pykje hjar hantsje
bigoan to triljen, it hert sloech hjar tsjin de kiel.
</p>

<p>
„Myn wiif, o kening!” sei Sigûrd, do-t alles ynienen stil wie, krekt as hâldden
alle minsken de syken yn.
</p>

<p>
„Kom, myn dochter,” sei de kening en hy gyng oerein en sette Pykje neist him
del op in gouden stoel en Sigûrd oan syn oare kant. De forname ljue, dy-t der
lang gignút fen heard hiene, de kroanprins hie him forslingere oan in
earmeljue’s bern, seagen nou mei eigen eagen, it wie wier. Der siet se! In
ienfâldich wyt wollen jurkje oan en hwet bloun krollich hier ûnder in
readfewielen mûtske út! En dy scoe ienkear keninginne wirde! keninginne!
</p>

<p>
„Hja sit der foar, as se ’t al jierren is!” sei in âlde hôveling en hy gniisde
as in pinksterfoks.
</p>

<p>
Det wie ’t, hwer alle minsken hjar oer bisouden, selst de kening en syn soan.
Pykje die sa biwend, se deagewoan. De mennichte fen minsken, de greate sealen,
al dy eagen, dy-t hjar taksearen, faksearen, biloerden fol oerginstegens,
brochten hjar net fen de wize. Hja wie sa echt keninklik, as gjin keninginne it
hjar ea forbetterje koe.
</p>

<p>
Sigûrd koe him optlêst net mear stilhâlde. „Hiest det wol ea tocht, detst in
keningssoan ta man ha scoest?” bigoan ’r út to freegjen.
</p>

<p>
„Ik ha it dreamd, al lang foar dizze dagen,” sei Pykje ienfâldich. It wie hjar
neat net frjemd to moete, krekt as kaem se nou earst werom yn in wrâld, hwer se
yn thús hearde. Mar det sei se net iens tsjin Sigûrd.
</p>

<p>
„Hja is berne for keninginne. En det in weversdochter. It is in wûnder!” En de
kening wie sa mei hjar op ’t snjit, det hy liet hjar klaeije yn ’t
sulverbrokaet en slingere hjar stringen fen pearels troch ’t hier, dy-t sa djûr
wierne, det Pame en Ljeafke en hja fen ien pearel wol in hiel jier tarre kind
hiene.—
</p>

<p>
In dei ef hwet letter gyngen se ris mei inoar to kuierjen, de kening, de
kroanprins en Pykje en omt it sa waerm wie, kaem der in keamerfrou en hâldde in
gouden parresoltsje fol lytse belderkes boppe Pykje hjar holle. Tingeling!
seine dy, al mar tingeling! tingeling!
</p>

<p>
„O myn parresoltsje! myn âld parresoltsje!” rôp Pykje en do foel se yn swym yn
Sigûrd syn earms.
</p>

<p>
De kening wie lilk. „Det ha jimm der fen,” kibbe hy. „Det bern wirdt fornield.”
En hy jage se allegear foart, bihalve Sigûrd en de keamerfrou en hy liet Pykje
hjar foarholtsje mei kâld wetter waskje en do-t se wer bykaem, sloech hy syn
mantel om hjar hinne en droech se sels yn ’e hûs. Hwent hy hie hjar al
ljeafkrige as in eigen bern.
</p>

<p>
Diselde joune sieten se trijersum yn in moaije frisse keamer en in sindboade
brocht de tynge, Pame en Ljeafke stiene to wachtsjen yn ’e gong. Dy sloven!
Pykje siik! Pykje in prinses! Pykje liet hjar komme! Den wie hjar hert wer
oerwichtich nei blydskip en den wer nei droefenis, it gyng as de slinger fen in
klok, mar noch folle raerder hinne en wer.
</p>

<p>
Do-t se hwet bikaem wierne fen de skrik en net sa mâl mear op ’e stoel
omskeukten, mar om hjar hinne doarsten to sjen, frege Sigûrd, as hja ek fen in
parresoltsje wisten, det Pykje sa fen ’e wize brocht hie.
</p>

<p>
„Der hast it al, Pame!” rôp Ljeafke. „Hwet bin ’k bliid, det ’k it biwarre ha.”
</p>

<p>
„En hwer is it den?” frege Sigûrd wer. „Wûnder, det jimm’ der my neat fen
forteld ha,” en hy seach mar frij hwet prot.
</p>

<p>
„Hark ris, jongkearel,” sei Ljeafke, dy-t it bloed hjit waerde, „it wie min for
ús, om der oer to bigjinnen. Dû wieste sa mijen en ticht, wy mochten noait net
iens witte, ho-t dyn baes hjitte, ik sei sa tsjin Pame, den hoecht hy ek net
foartdaedlik to witten, det Pykje ús oannaem bern is. Det kinn’ wy altyd noch
wol sizze. Mar ûnder yn hjar kleankiste, der leit alles en ek it parresoltsje
en hwet Pame der fen biskreauwn hat.”
</p>

<p>
Al gauëftich waerde nou alles útfikeleare. It parresoltsje kaem foar ’t
ljocht, it toraffele jurkje, de skoentsjes. Ljeafke bigoan to gûlen. „O myn
ljeave Pykje, wiest mar noait in prinsesse waen,” kriet se. Pame siet der stil
by, mar it gyng him ek nei, det seach min.
</p>

<p>
De kening treaste hjar. „Hwet der ek bart, jimm’ stiene as heit en mem oer ús
prinsesse,” sei hy, „en wirde as sadanich acht en eard.” En Pame en Ljeafke
trieken wer nei hûs, mar o hjar hert bleau der yn det greate paleis by Pykje.
Hwet útein scoe dit allegear noch ris jaen! hokker kaei op dit nuvere slot
passe!
</p>

<p>
De kening lies wol tsjienderis it brief, det Pame by ’t parresoltsje lei hie.
„Singulier!” sei hy.
</p>

<p>
Sigûrd sei neat, dy helle syn bûsdoek út ’e bûs, fen Pykje borduerd en
forgelike de blom mei de forblikte blommen op it parresoltsje syn oertrek.
</p>

<p>
„It binne diselden,” sei hy einliks. „It binne de wapenblommen fen de kenings
fen it Suderryk!”—
</p>

<p>
Trije dagen letter rieden der tûzenen fen ruters op de alderprachtigste
hynsders ta de poarte út, op it Suden yn. Sigûrd wie der ek by, hy ried
foarenoan. Syn sulveren harnas glinstere yn ’e sinne en op syn helm waeiden
trije himelsblauwe plûmmen. Neist him hie ’r syn findeldrager en yn syn findel
stie de greate frjemde blom fen Pykje, nou in prinsewiif.
</p>

<p>
Hwet se scoene, hja wiste it net. Hja seach ta ’t finster út en wiûwde Sigúrd
nei, sa lang as se koe, in lyts tear minskepopke foar it greate hege
paleisfinster. En hjar hert gyng mei hjar man al dy dagen.
</p>

<p>
It dûrre wiken, eart hja werom kamen. En hwa namen hja mei? In âld en breklik
man en hy waerde riden yn in weintsje en sa nei it paleis ta brocht en nei
Pykje.
</p>

<p>
Hja seach him kommen... „Goaitse!” rôp se, „o Goaitse, hwer komstû wei?”
</p>

<p>
„Ut jou lân, prinsesse Marije,” sei hy mei syn krêkerich âld lûd. „Lang wie se
wei, en nou dochs einliks werom foun en ek wol wer yn in paleis.” En hy wie sa
bliid det.
</p>

<p>
Hy wie de earste, dy-t se werom seach út hjar eigen lân. En der kamen mear, ek
de prinsen, hjar neven, dy-t do se wei wie, it ryk mar ta hjar nadere hiene en
al dy jierren mar for master opspilen. En nimmen, dy-t der tsjin abbelearje
doarst ef sinspylje op rjuchtlike erfnammen ef soks sahwet, hy waerde yn ’t
tsjusterst toersgat smiten det der to finen wie. Goaitse hie yn stiltme altyd
yette war dien, om hwet fen syn prinsesse gewaer to wirden, sûnder det se him
fortochten. It hie net holpen. En nou ’t hy âld wie en neat mear koe, nou mocht
it him barre en sjogge se wer. En yn hege steat, ek as in prinsesse!
</p>

<p>
Sa gau as ’t koe, waerde prinsesse Marije wer yn hjar âlde rjuchten bifestige
en de frjemde blom, hjar eigen wapenblom waeide yn flagge en findel wer fen
alle toeren en huzen.
</p>

<p>
Nou bigriepen de kening en Sigûrd, hwerom as se hjar foartdaedlik sa thús field
hie yn hjar hege steat. It wie yn hjar biwoartele fen âlder ta âlder.
</p>

<p>
Hja libben lang en lokkich en do de âlde kening stoar, waerden hja kening en
keninginne en regearren mei wysheit en forstân, hwent keninginne Marije dy-t
sa lang de earmesteat fen in minske ek mei trochmakke hie, hjar hert stie altyd
wiid iepen for alles, hwet earm en swak wie en help nedich hie.
</p>

<p>
Yn al hjar hege steat forgeaten hja Pame en Ljeafke net. Dy libben nou al lang
fen de rinten en simmers futtele Ljeafke efter in stik ef hwet lytse
keningsbern oan, lyk as se ienkear efter Pykje oanfuttele. En simmers ek altyd
ienkear, den kamen de kening en de keningin. De koets mei seis hynsders koe der
net swaeije, it lêste ein gyng to foet.
</p>

<p>
„Wistû it noch fen do?” sei de keninginne en hja suchte efkes. „Hjirre en yn ús
lyts húske oan ’e wjittering wierne wy dochs noch it alderlokkichst, dû en ik,
net?”
</p>

<p>
„Stien noait stil by it giene lok, ljeave,” andere hy, „maar bisiikje om it
kommende ek ta dines to meitsjen. En alle dei mei dy is lok.”
</p>

</div><!--end chapter-->

<div class="chapter">

<h2><a name="chap09"></a>DE IENSUME BEAM.</h2>

<p>
Der wie ris in great heidefjild, wol tûzen pounsmiet great wie it. It lei der
noch foar, sa ’s it skepen wie en by tiden wie krekt, as siddere der noch de
oerkreft yn nei fen dy skeppingsdei. Fleach de stoarm mei syn hymjende hynsders
de loft lâns en tognidde ’r alles, hwet net om lyk woe, den wie ’t sa, dripte
de rein der in soele, stille Maeijedei op del, op al dy forlittenheit en
hearlike iensumheit, den wie ’t sa en bingelen der millioenen felettene klokjes
oan ’e heidestrûkjes en letten dy op in waerme Augustusmoarne de risping yn,
ja, den wie ’t wol ’t aldermeast sa. Den gyng ’r noch in siddering oer det
stille, greate heidefjild... sloech it herte fen natuer mei feller slaggen as
it minskeherte ek op syn heechtiidsdei fen lok...
</p>

<p>
Mar nou wie it stil op dy heide, allinne fûgels fleagen der oer, witen, brunen,
skieren, earrebarren en ielreagers, winterkeninkjes en blaustinsen, hja fleagen
der oer, mar gjinien sette him der nei wenjen. Ho det sa ek? Wol founen se der
hjar biderf, mar hwer stie de beam, dy-t ta in hûs tsjinje koe?
</p>

<p>
Sa lei de heide der noch foar to blinken yn syn blonde teare moaijens, yn syn
kleed fen sân, omboerde mei ’t feletten fen syn bloei, mei syn klingen en
slinken, syn dobben en poellen, syn doltsjes fol bjinten en syn djippe
ynwettere rillen fol ielstekkers en bargeblommen, syn toerrebouten en snikwite
swânneblommen, hjir en der ien yn ’t klear wetter...
</p>

<p>
Der op in kear kaem der in ekster foarby, dy eptige dôgeneat. For fordiwedaezje
hie ’r in ikel yn ’e bek en hielendal yn ’e stúdzje wei liet ’r him stadich
foar de wyn ôf foartwaeije nei wiif en bern ta. Hy hie in bûs fol nijs oer
hinnepykjes, lekkere aeikes, jonge mûzkes en al sokke snobberijen mear en hy
tocht him sa bliid oer al dy dingen, det hy liet de ikel falle, in moaije
griene mei in lyts dopke der op, krekt fen passen great for in lyts smookpypke.
</p>

<p>
Hwet in reis for dy ikel, om op ’e groun to kommen! Hy wie der suver fen yn
’e sûs, do-t hy einliks delkaem oan ’e kant fen in slinke, fen in ljeaflike
griene slinke fol blommegûd en mosk en flanterich gêrs.
</p>

<p>
„Dei!” sei de ikel en bûgde foar de blommen en it mosk en it gêrs, mar dy
sieten him allegear wiis oan to sjen en seine boe noch ba. Do biskamme de ikel
him ta de teannen út en kroep djip forside yn ’e fetlike groun fen ’e slinke en
der foel ’r yn in lange slom.
</p>

<p>
De tiden gyngen. In sniejacht slûpte op in nacht oer ’e heide, de snie teide
wer wei, de heilstiennen keilen by de klinge del yn ’e slinke en toraenden der,
de rein makke hiele rillen yn it heidesân en roan troch dy goatsjes ek nei de
slinke ta en optlêst wie ’t der neat oars mear as blabze en wetter. En ûnder
op ’e boom fen ’e slinke, ûnder gêrzen en sân, lei as in keninkje op syn sêft
bêd dy ikel, stil yn lange, swiete dream.
</p>

<p>
En einliks op in simmerdei, in langen ien fen de moarne fjouwer ûre ôf oan de
joune acht ûre ta, die de ikel syn beide eachjes op en sjoch, hy wie in
oaren-ien.
</p>

<p>
Hy hie in stamke krige en twa bledtsjes as opskrandere eachjes yn syn wiis
beammeholtsje mei ’t griene prûkje. En it wetter droege wer op en spjuchtich en
rjucht stie ’r der oan ’e sinnekant fen ’e slinke, it lytse ikene beamke, in
pjut, in ding, mar sa krûs en sa kein as in bij.
</p>

<p>
En hy wie de earste beam der op det forlittene, flakke heidelân. En sa stie hy
der lange tiden en nimmen seach nei him om.
</p>

<p>
Do op in moaije moarn kaem der in heit oanriden mei syn jonkje foar him op ’t
hynsder.
</p>

<p>
En by de slinke, det moaije hoekje grien yn it toarre fen it heidelân, gyngen
se fen it hynsder ôf en ieten in flaubyt út de knapsek.
</p>

<p>
En de lytse jonge seach it beamke, syn spjuchtich soeijend lyfke, glânzich yn
’e sinne en syn kopke mei ’t grien bleddeprûkje kroes boppe alles út.
</p>

<p>
„Meij ’k him ha en sette him yn ’t tún?” tante ’r syn heit mei flaeikjende
eagen.
</p>

<p>
„Det ’r útgean scil en stjerre ûnder hânnen wei? Lit him stean en sjoch him
oanwinnen en skaed jaen en ha dyn aerdichheit der oan... En tink ris om my...
letter,” sei de heit en siet mei syn lytse jonge op ’e knibbel en wie ryk mei
dit syn great bisit.
</p>

<p>
En togearre biseagen se it beamke. It stie to triljen op syn stamke, sa binaud
wie it, det it der útskûrd wirde scoe en meinaem nei de greate sted, fier
foart, hwer gjin beammen mear binne, mar neat oars as houtkappers en
saechmounlen en oare marteldingen en it smeke mei syn hiele lytse teare
lichemke: lit my stean yn myn biwoartele groun.
</p>

<p>
En alle blommen yn ’e slinke harken der gnyskjende nei. Hwet in healwiis
beamke! Hja woene wol pronkje yn ’e sted yn in moai faeske. Mar de man en it
jongkje taelden net nei hjar. En do rachten hja se út en seine it sa raer op,
det it ikebeamke biskamme him der om, det hy sokke bûrljue hie.
</p>

<p>
En de man en it jonkje holpen it ikebeamke fen in spûkeblom syn wynsels ôf,
dy-t him hindere en hja klauwden de stientsjes om him hinne wei. En do founen
se in moaije fjurstien.
</p>

<p>
„Sjoch,” sei de heit, „scill’ wy ris fjûr slaen?” En hja sloegen fjûr. En it
ikebeamke skrilde der fen, hwent hy seach for it earst it fjûr en hy waerde
bang en dochs hie hy it ljeaf, hwent wie de sinne ek net fjûr en joech dy him
net groei en libbenskreft?
</p>

<p>
De man en it jonkje gyngen hjar wegen en yn lange tiden rieden hja net mear oer
’e heide.
</p>

<p>
En do kaem it jonkje allinne. It hynsder wie âld waen en hy in great jonge, mar
de man miste ’r.
</p>

<p>
En it jonkje siet stil ûnder de beam to sjen, ûren lang en de nije, moaije
skaden fen ’e beam syn jonge krún weefden ljochtich en skadich oer syn holle.
</p>

<p>
Der kamen nou mear beammen op ’e heide, spjirren en elzen en
wylgenstruwellen, dy wreiden yn ’e lichten. Mar ikebeammen kamen der net mear.
Dizze iene wie kening.
</p>

<div class="fig" style="width:60%;">
<a href="images/img10.jpg">
<img src="images/img10.jpg" style="width:100%;" alt="dizze iene wie kening" /></a>
<p class="caption">dizze iene wie kening</p>
</div>

<p>
En letter, folle letter kaem it jonkje wer en hy kaem net allinne. Hy naem ien
mei, in faem mei goudblond hier en brune eagen en sa blank fen fel as in
spûkeblomsknop. It wie joun en de moanne kaem op en de sinne wie ûnder.
</p>

<p>
De beam syn brede foarse krún stie tsjin de ljochte jounloft as in beam fen in
kostlike print en hy rûzde fen blydskip yn al syn bledden, do-t hy dy twa jonge
minsken oankommen seach. En om hjar hinne seach hy it lok sweevjen en de
ljeafde en alle freugden fen ’e jonkheit folgen hjar... Mar det seach allinne
dy beam... hja fielden it en wierne sa de ierde ûnttein, det hja net iens mear
wisten, hwer hja roanen.
</p>

<p>
En sa stiene hja foar de beam en seine him frjeonlik joun. „Joun!” rûze de
beam werom en syn foars lûd wie nou ljeaflik om to hearren. En hja sochten in
smout hoekje by syn stamme en sieten der in skoftsje to rêsten. En do-t se
oerein gyngen, stie de moanne as in iensume sulveren wachter boppe de ierde,
heech en koel...
</p>

<p>
De beam groeide en groeide, it waerde ien fen ’e âlde geve soarte, bêste iken
kerl sûnder oasten en op in goede dei kaem it jonkje, nou al lang heit oer
trije grouwe jonges, mei in frjemde man. Dy hie in tûmstôk yn ’e hân en meat en
meat...
</p>

<p>
„Hy kin der út,” sei ’r. „Bêst banhout, as de snie om ’e huzen stouwt.”
</p>

<p>
„Heit wie der mâl mei. Sparje him,” sei de man en gyng mei syn jonges yn syn
skaed sitten en tocht om ’e âlde, ljeave dingen, hwer de beam ek fen flustere.
En syn flusterjen waerde al minsliker en minsliker en de man, harkjend bigoan
him to forstean.
</p>

<p>
„Dû hast my nou sparre,” sei de beam earnstich en foars-wei. „Ik wit, de hiele
bosk scil falle en ik allinne stean bliûwe. De stoarm scil oer it keale fjild
ride en my oanrânne, mar ik scil hoekhâlde en net falle, de wjerljocht scil
komme en nei my slaen mei syn wrede bile, hy scil my in earm lam slaen, mar my
net dea krije kinne, de simmer scil komme en my oantrune ta fruchtjaen
tûzenfâld... Sa libje ik de wikseltiden fen it jier, sa scoe ik tûzen jier âld
wirde kinne...”
</p>

<p>
„Det wit ik,” sei de man en seach mei ljeafde nei de ronfelige sterke bast en
de wiidfortakke krún fol glânzich bled.
</p>

<p>
„Tûzen jier...” sei de ikebeam sa sêft, as prate hy yn him sels. „Mar den
scoest dû der net mear wêze... In minskelibben is mar sa ’n skoftsje, sa ’n
koart reispaed twisken berte en dead, it is de moite fen ’t kommen hast net
wirdich...”
</p>

<p>
„Sa is ’t,” sei de man en hy tochte om syn earste grize hierren twisken de
swarten. Wrede moànders wierne it.
</p>

<p>
„Tûzen jier,” sei de ikebeam yetteris. „Den scil der in frjemd komme en kappe
my om, mar ik wol, detstû det dwaen scilst.”
</p>

<p>
„Ik kin net,” makke de man him der ôf. „Ik kin dy net de deastek jaen, ik kin
net it krimpen sjen fen dyn ticht lof en it knappen hearre fen ’e stamme en ’e
woartel. Ik wol gjin dead bringe, hwerearne den ek. En dy tominsen net. Bistû
net forweefd mei al myn hearlike oantinkings en ha ik de loksdream fen myn
jonkheit net dreamd yn dyn skaed?”
</p>

<p>
„Brûk my, ast my nedich hast en brûk my den for it ljeafste, hwetst bisitst. En
mei wille jow ik den mysels for dy,” rûze de beam earnstich. „En sels scilst my
de deastek jaen nei myn eigen bistel. Ik scil it dy wytgje, honear as ’t tiid
is en myn libben en lichem goed ta dyn bigear.”
</p>

<p>
De wirden fen ’e beam diene de man sear, mar it wie noch mear it bisef, ho-t al
it ierdske in ein ha scil, hwer hy fen suchte moast. Mei tsjinsin joech ’r
einliks syn tawird en wylt ’r it die, moide it him ek al wer. De beam rûze
bliid syn tank en de man gyng syn wegen.
</p>

<p>
Jierren letter kaem ’r wer. Hy roan sa fluch net mear en syn hier wie piper en
sâlt waen en hy hie pûdden ûnder de eagen. Hy kaem mei syn soan, in holle
greater as hy. Dy scoe oer wide séën gean, nei de Oast ta en nou frege hy de
beam for in stile yn it skip. Den scoe hy syn bern feilich reisgje litte
kinne—suchte hy, it ein wie sa fier en it wie syn âldste, syn hertlapke.
</p>

<p>
Do skodholle de beam en glimke. „Min jowt gjin goud for izer,” sei ’r en hy
seach de soan oan mei de wize bleddeëagen fen syn krún. En hy wiste, hy scoe it
net fier bringe, dizze bidoarne âldste soan fen it húsgesin, de pop fen in
loune mem en it hertlapke fen heit.
</p>

<p>
„Wel noch ta!” hune de soan, „lit heit him stean? Hat heit him ljeaver as my?”
en hy skopte mei syn hirde learsens in wrede smartlape op ’e stam.
</p>

<p>
„Der hast in oantinken oan my, âld aep,” smeulde ’r.
</p>

<p>
De beam stie foar him, keninklik en stom. En de heit biskamme him oer syn soan,
dy-t hy net mear ûnder de kwint hâlde koe en nou nei de Oast moast as
slavedriûwer.
</p>

<p>
Der gyngen wer jierren oerhinne. En de man kaem wer oer de heide op ’e ikebeam
ta. Der stie ’r to pronkjen yn syn folle kreft, syn ljeave moaije beam en oan
alle kanten spruten syn nije brune bledden út ’e kleverige hulen en syn stam wie
sa rjucht as in tried en gjin kerfke noch mosk skeinde him.
</p>

<p>
In houtdoupearke nessele yn in strampel fen syn tokken en oan syn foet kuieren
de warbere miicheamelers om en tôgen aeikes oan ta fied. De man stie der in
set stil nei to sjen en harke nei it sjongen fen ’e maitiidswyn yn syn tokken.
En it die him sear, om de beam nou to freegjen en derom draeide hy him om en
scoe wer foart.
</p>

<p>
Do rôp de beam him mei in wûnder ljeaflik lûd en hy kaem stadich werom. Hy wie
min waen op ’e gong en syn gesicht forfallich en biklonken. Hy wie in skynsel
fen hwet hy west hie en it gyng de beam yn syn folle kreft, syn keninklike
sounens oan it hert. Mei ljeafde scoe ’r jaen, alles hwet de man nou frege...
</p>

<p>
„Ik moat dy brûke for in widze for myn bernsbern,” sei de man hiel sêft. „It
bern fen myn bern en meij ’t wêze de soan fen dizze myn twadde soan.”
</p>

<p>
„En hwer is de earste bleauwn?”
</p>

<p>
„Hy is ûndergien, omt ’r swak wie, myn âldste. Hy hat de tsjilk fen bidwelming
der yn it frjemde lân leechdronken yn ien swolch, hwet for jierren tiid
ornearre wie... Do is oer syn hert it greate swijen kaem.... Det leed der kin
ik net wer oerhinne komme! tochte ik do en nou is der dochs in freugde op
folge. Jow my dysels, beam, for in widze fen it slachte fen my, det groeije en
bloeije scil nei my.”
</p>

<p>
De beam stie stiif-stil, der forweechde gjin bled. „Is ’t dyn dierberst bisit,
man? It is noch net iens bisit, it is ’t ûnthjit noch mar fen in lok. Ik kin my
net offerje.”
</p>

<p>
De man bûgde de holle en gyng ûnder de beam sitten to útrêsten. Hy seach it
wide, stille lân foar him, hy tochte om syn heit en syn ljeafste, syn âldste
soan yn ’e groun fen it fiere, frjemde lân en oan it nije, frjemde, det him to
ûntjaen stie yn syn twadde soane hûs.
</p>

<p>
De moanne kaem op, de sinne wie ûnder en hy tochte om ek sa ’n dei, lang lyn.
En stadich gyng ’r foart en stoarrelich wie ’r op ’e gong.
</p>

<p>
Der gyngen wer jierren oerhinne. De ikebeam bihearske nou de hiele heide.
Dichters bisongen him en skilders skilderen him, mar gjin minske hearde him ea
mei minskelik lûd praten, al ho’n war as se der ek op diene en ûnder syn krún
leine to útkloarkjen en to harkjen. Mar de beam swijde... hy swijde fol
majesteit. In kening wie hy en keninklik om to sjen mei syn wiid útsprate
tokken en ’t fine net fen syn tokjes en sprútsjes.
</p>

<p>
En hy krige forlangst nei de man, syn frjeon en hy wonk alle kanten út mei syn
alderlangste tokken, as ’r him ek oankommen seach oer ’e wide, greate iensume
heide, syn ryk.
</p>

<p>
En einliks, der kaem ’r. In âld mantsje mei in stokje en hy hoarte yn ’e hoksen
by eltse stap, dy-t ’r die en sims stie ’r to útpûsten en wreau him mei de hân
oer ’e eagen.
</p>

<p>
En de beam lokke him mei syn swietste sangen en struide de reade hjerstbledden
foar syn foet, om him to forwolkomjen.
</p>

<p>
En sa kaem ’r en it leed gyng mei him en it triennewiif hinge him oan ’e mantel
en skûrde ’r him sadanich oan, det hy koe hast net abbesearje.
</p>

<p>
Mei de sêftste hjerstskaden fen syn krún paeide de beam him ta rêsten en
sitten. En hy siet.
</p>

<p>
En sei gjin wird. De triennen dripten him út ’e eagen en op ’e âlde toarre
fingers, sims skokten syn âlde meagere lidden fen in snok.
</p>

<p>
„Praet dy út, myn goede frjeon,” sei de beam syn sêfste rûzing. „Hwet is dyn
bigear?”
</p>

<p>
„Ik bring dy it deafonnis,” sei de man as ienichst andert.
</p>

<p>
„En hwer det sa for?” frege de beam, mar der wie eat yn syn lûd, krekt as wiste
’r alles al.
</p>

<p>
„Ik mocht dy opeaskje for it dierberste, hwet ik bisiet. Nou wit ik, hwet det
is. Ik wol dy for in kiste fen myn wiif. Hja is hjoed rêst.”
</p>

<p>
„Is der neat, det dy boppe hjar gyng?” flustere de beam hiel sêft.
</p>

<p>
„Neat,” sei de man. „Ik wol dy, beam, for hjar.”
</p>

<p>
„Kinstû my dea-dwaen? Kinstû it oansjen, det ik fal en krêkjende stjer, myn
hearlik lichem priis jow oan ’e mounle yn tûzen piniging?”
</p>

<p>
„Ik kin,” sei de man. „Om hjar. Oars net.”
</p>

<p>
„Lit my den stjerre fen dyn hân troch it fjûr,” hjitte de beam him. „Ringje
my.”
</p>

<p>
En de man krige syn knyft en ringe de keninklike beam. It waerde mar in smel
streekje, einliks mar in kraske. Uren wie ’r der mei dwaende, hwent syn kreft
wie forgien. Hy wie waen as it skaed fen hwet ’r ienkear west hie.
</p>

<p>
„Krij de fjurstien en ’e tondelpot,” hjitte de beam him wer, „en gien stean oan
myn Westkant, myn âlde goede frjeon.”
</p>

<p>
En de beam seach him der sa stean oan ’e Westkant fen syn stam mei de sinne
yn ’e rêch, it skynsel fen in minske en yn syn eagen markbite ’r it greate
meilijen mei him.
</p>

<p>
„Slach fjûr, det ’r in fonke fljocht yn myn keale ringe fleis en jow dy den
efterút, sa fier ast rinne kinst.”
</p>

<p>
En d’âld man krige de fjurstien fen syn heit en de tondelpot en sloech fjûr en
gyng do efterút, stadich, hwent hy koe net hird mear.
</p>

<p>
En hy seach in flamke kommen en noch ien, tûzen flamkes seach ’r kommen om ’e
beam en him bislikjende wei bispringen, den hjir, den der. En hja hâlden oan en
ûnder oan de beam der waerde it in ring fen fjûr.
</p>

<p>
Mar de beam stie der noch foar mei syn waeijende krún en syn reade bledden.
Krekt sa lang, det ’r in skokje troch syn lidden gyng en hy hwet oerside
ôfwykte.
</p>

<p>
De iensumheit en de âld man seagen it. En hy joech him stadichoan noch hwet
mear tobek.
</p>

<p>
Hy seach it geve, libbene sap út ’e beam drippen, tûzenen triennen fen
libbenskreft en hy sloech de hânnen foar d’eagen. Dit koe ’r net mear
oansjen... dizze dea en dit libben.
</p>

<p>
Der trille de groun, de loft waerde tsjuster, mei in hirde knap as in skot
knapte de beam ôf en plofte op de groun.
</p>

<p>
En de âld man joech him ôf en bistelde syn wive lêste hûs.
</p>

</div><!--end chapter-->

<div style='text-align:center'>*** END OF THE PROJECT GUTENBERG EBOOK 73915 ***</div>
</body>

</html>
